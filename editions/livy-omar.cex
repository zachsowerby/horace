#!ctscatalog
urn#citationScheme#groupName#workTitle#versionLabel#exemplarLabel#online#lang
urn:cts:omar:stoa0179.stoa001.omar:#book,chapter,section#Livy#History of Rome#omar edition##true#lat

#!ctsdata
urn:cts:omar:stoa0179.stoa001.omar:1.pr.1#facturusne operae pretium sim, si a primordio urbis res populi Romani perscripserim, nec satis scio nec,
urn:cts:omar:stoa0179.stoa001.omar:1.pr.2#si sciam, dicere ausim, quippe qui cum veterem tum vulgatam esse rem videam, dum novi semper scriptores aut in rebus certius aliquid allaturos se aut scribendi arte rudem vetustatem superaturos credunt. utcumque erit,
urn:cts:omar:stoa0179.stoa001.omar:1.pr.3#iuvabit tamen rerum gestarum memoriae principis terrarum populi pro virili parte et ipsum consuluisse; et si in tanta scriptorum turba mea fama in obscuro sit, nobilitate ac magnitudine eorum me, qui nomini officient meo, consoler.
urn:cts:omar:stoa0179.stoa001.omar:1.pr.4#res est praeterea et inmensi operis, ut quae supra septingentesimum annum repetatur et quae ab exiguis profecta initiis eo creverit, ut iam magnitudine laboret sua; et legentium plerisque haud dubito quin primae origines proximaque originibus minus praebitura voluptatis sint festinantibus ad haec nova, quibus iam pridem praevalentis populi vires se ipsae conficiunt;
urn:cts:omar:stoa0179.stoa001.omar:1.pr.5#ego contra hoc quoque laboris praemium petam, ut me a conspectu malorum, quae nostra tot per annos vidit aetas, tantisper certe, dum prisca illa tota mente repeto, avertam, omnis expers curae, quae scribentis animum etsi non flectere a vero, sollicitum tamen efficere posset.
urn:cts:omar:stoa0179.stoa001.omar:1.pr.6#quae ante conditam condendamve urbem poeticis magis decora fabulis quam incorruptis rerum gestarum monumentis traduntur, ea nec adfirmare nec refellere in animo est.
urn:cts:omar:stoa0179.stoa001.omar:1.pr.7#datur haec venia antiquitati, ut miscendo humana divinis primordia urbium augtstiora faciat; et si cui populo licere oportet consecrare origines suas et ad deos referre auctores: ea belli gloria est populo Romano, ut, cum suum conditorisque sui parentem Martem potissimum ferat, tam et hoc gentes humanae patiantur aequo animo, quam imperium patiuntur.
urn:cts:omar:stoa0179.stoa001.omar:1.pr.8#sed haec et his similia, utcumque animadversa ant existimata erunt, haud in magno equidem ponam discrimine:
urn:cts:omar:stoa0179.stoa001.omar:1.pr.9#ad illa mihi pro se quisque acriter intendat animum, quae vita, qui mores fuerint, per quos viros quibusque artibus domi militiaeque et partum et auctum imperium sit; labente deinde paulatim disciplina velut desidentis primo mores sequatur animo, deinde ut magis magisque lapsi sint, tum ire coeperint praecipites, donec ad haec tempora, quibus nec vitia nostra nec remedia pati possumus, perventum est.
urn:cts:omar:stoa0179.stoa001.omar:1.pr.10#hoc illud est praecipue in cognitione rerum salubre ac frugiferum, omnis te exempli documenta in inlustri posita monumento intueri: inde tibi tuaequae rei publicae quod imitere capias, inde foedum inceptu, foedum exitu, quod vites.
urn:cts:omar:stoa0179.stoa001.omar:1.pr.11#ceterum aut me amor negotii suscepti fallit, aut nulla umquam res publica nec maior nec sanctior nec bonis exemplis ditior fuit, nec in quam civitatem tam serae avaritia luxuriaque inmigraverint, nec ubi tantus ac tam diu paupertati ac parsimoniae honos fuerit: adeo quanto rerum minus, tanto minus cupiditatis erat;
urn:cts:omar:stoa0179.stoa001.omar:1.pr.12#nuper divitiae avaritiam et abundantes voluptates desiderium per luxum atque libidinem pereundi perdendique omnia invexere. sed querellae, ne tur quidem gratae futurae, cum forsitan necessariae erunt, ab initio certe tantae ordiendae rei absint;
urn:cts:omar:stoa0179.stoa001.omar:1.pr.13#cum bonis potius ominibus votisque et precationibus deorum dearumque, si, ut poetis, nobis quoque mos esset, libentius inciperemus, ut orsis tantum operis successus prosperos darent.
urn:cts:omar:stoa0179.stoa001.omar:1.1.1#iam primum omnium satis constat Troia capta in ceteros saevitum esse Troianos; duobus, Aeneae Antenorique, et vetusti iure hospitii et quia pacis reddendaeque Helenae semper auctores fuerunt, omne ius belli Achivos abstinuisse;
urn:cts:omar:stoa0179.stoa001.omar:1.1.2#casibus deinde variis Antenorem cum multitudine Enetum, qui seditione ex Paphlagonia pulsi et sedes et ducem rege Pylaemene ad Troiam amisso quaerebant, venisse in intimum maris Hadriatici sinum,
urn:cts:omar:stoa0179.stoa001.omar:1.1.3#Euganeisque, qui inter mare Alpesque incolebant, pulsis Enetos Troianosque eas tenuisse terras. et in quem primum egressi sunt locum, Troia vocatur. pagoque inde Troiano nomen est; gens universa Veneti appellati.
urn:cts:omar:stoa0179.stoa001.omar:1.1.4#Aeneam ab simili clade domo profugum, sed ad maiora rerum initia ducentibus fatis primo in Macedoniam venisse, inde in Siciliam quaerentem sedes delatum, ab Sicilia classe ad Laurentem agrum tenuisse. Troia et huic loco nomen est.
urn:cts:omar:stoa0179.stoa001.omar:1.1.5#ibi egressi Troiani, ut quibus ab inmenso prope errore nihil praeter arma et naves superesset, cum praedam ex agris agerent, Latinus rex Aboriginesque, qui tum ea tenebant loca, ad arcendam vim advenarum armati ex urbe atque agris concurrunt.
urn:cts:omar:stoa0179.stoa001.omar:1.1.6#duplex inde fama est: alii proelio victum Latinum pacem cum Aenea, deinde affinitatem iunxisse tradunt;
urn:cts:omar:stoa0179.stoa001.omar:1.1.7#alii, cum instructae acies constitissent, priusquam signa canerent, processisse Latinum inter primores ducemque advenarum evocasse ad conloquium; percunctatum deinde, qui mortales essent, unde aut quo casu profecti domo quidve quaerentes in agrum Laurentem exissent,
urn:cts:omar:stoa0179.stoa001.omar:1.1.8#postquam audierit multitudinem Troianos esse, ducem Aeneam, filium Anchisae et Veneris, cremata patria domo profugos sedem condendaeque urbi locum quaerere, et nobilitatem admiratum gentis virique et animum vel bello vel paci paratum dextra data fidem futurae amicitiae sanxisse.
urn:cts:omar:stoa0179.stoa001.omar:1.1.9#inde foedus ictum inter duces, inter exercitus salutationem factam; Aeneam apud Latinum fuisse in hospitio; ibi Latinum apud penates deos domesticum publico adiunxisse foedus filia Aeneae in matrimonium data.
urn:cts:omar:stoa0179.stoa001.omar:1.1.10#ea res utique Troianis spem adfirmat tandem stabili certaque sede finiendi erroris.
urn:cts:omar:stoa0179.stoa001.omar:1.1.11#oppidum condunt; Aeneas ab nomine uxoris Lavinium appellat. brevi stirpis quoque virilis ex novo matrimonio fuit, cui Ascanium parentes dixere nomen.
urn:cts:omar:stoa0179.stoa001.omar:1.2.1#bello deinde Aborigines Troianique simul petiti. Turnus, rex Rutulorum, cui pacta Lavinia ante adventum Aeneae fuerat, praelatum sibi advenam aegre patiens simul Aeneae Latinoque bellum intulerat.
urn:cts:omar:stoa0179.stoa001.omar:1.2.2#neutra acies laeta ex eo certamine abiit: victi Rutuli; victores Aborigines Troianique ducem Latinum amisere.
urn:cts:omar:stoa0179.stoa001.omar:1.2.3#inde Turnus Rutulique diffisi rebus ad florentes opes Etruscorum Mezentiumque, regem eorum, confugiunt, qui Caere, opulento tum oppido, imperitans iam inde ab initio minime laetus novae origine urbis et tum nimio plus, quam satis tutum esset accolis, rem Troianam crescere ratus haud gravatim socia arma Rutulis iunxit.
urn:cts:omar:stoa0179.stoa001.omar:1.2.4#Aeneas, adversus tanti belli terrorem ut animos Aboriginum sibi conciliaret nec sub eodem iure solum sed etiam nomine omnes essent, Latinos utramque gentem appellavit.
urn:cts:omar:stoa0179.stoa001.omar:1.2.5#nec deinde Aborigines Troianis studio ac fide erga regem Aeneam cessere. fretusque his animis coalescentium in dies magis duorum populorum Aeneas, quamquam tanta opibus Etruria erat, ut iam non terras solum sed mare etiam per totam Italiae longitudinem ab Alpibus ad fretum Siculum fama nominis sui inplesset, tamen, cum moenibus bellum propulsare posset, in aciem copias eduxit.
urn:cts:omar:stoa0179.stoa001.omar:1.2.6#secundum inde proelium Latinis, Aeneae etiam ultimum operum mortalium fuit. situs est, quemcumque eum dici ius fasque est, super Numicum flumen; Iovem indigetem appellant.
urn:cts:omar:stoa0179.stoa001.omar:1.3.1#nondum maturus imperio Ascanius, Aeneae filius, erat; tamen id imperium ei ad puberem aetatem incolume mansit; tantisper tutela muliebri—tanta indoles in Lavinia erat—res Latina et regnum avitum paternumque puero stetit.
urn:cts:omar:stoa0179.stoa001.omar:1.3.2#haud ambigam—quis enim rem tam veterem pro certo adfirmet? —, hicine fuerit Ascanius an maior quam hic, Creusa matre Ilio incolumi natus comesque inde paternae fugae, quem Iulum eundem Iulia gens auctorem nominis sui nuncupat.
urn:cts:omar:stoa0179.stoa001.omar:1.3.3#is Ascanius, ubicumque et quacumque matre genitus—certe natum Aenea constat—, abundante Lavini multitudine florentem iam, ut tum res erant, atque opulentam urbem matri seu novercae reliquit, novam ipse aliam sub Albano monte condidit, quae ab situ porrectae in dorso urbis Longa Alba appellata.
urn:cts:omar:stoa0179.stoa001.omar:1.3.4#inter Lavinium conditum et Albam Longam coloniam deductam triginta ferme interfuere anni. tantum tamen opes creverant maxime fusis Etruscis, ut ne morte quidem Aeneae nec deinde inter muliebrem tutelam rudimentumque primum puerilis regni movere arma aut Mezentius Etruscique aut ulli alii accolae ausi sint.
urn:cts:omar:stoa0179.stoa001.omar:1.3.5#pax ita convenerat, ut Etruscis Latinisque fluvius Albula, quem nunc Tiberim vocant, finis esset.
urn:cts:omar:stoa0179.stoa001.omar:1.3.6#Silvius deinde regnat, Ascanii filius, casu quodam in silvis natus. is Aeneam Silvium creat; is deinde Latinum Silvium.
urn:cts:omar:stoa0179.stoa001.omar:1.3.7#ab eo coloniae aliquot deductae, Prisci Latini appellati.
urn:cts:omar:stoa0179.stoa001.omar:1.3.8#mansit Silviis postea omnibus cognomen, qui Albae regnaverunt. Latino Alba ortus, Alba Atys, Atye Capys, Capye Capetus, Capeto Tiberinus, qui in traiectu Albulae amnis submersus celebre ad posteros nomen flumini dedit.
urn:cts:omar:stoa0179.stoa001.omar:1.3.9#Agrippa inde, Tiberini filius, post Agrippam Romulus Silvius a patre accepto imperio regnant. Aventino fulmine ipse ictus regnum per manus tradidit. is sepultus in eo colle, qui nunc pars Romanae est urbis, cognomen colli fecit.
urn:cts:omar:stoa0179.stoa001.omar:1.3.10#Proca deinde regnat. is Numitorem atque Amulium procreat; Numitori, qui stirps maximus erat, regnum vetustum Silviae gentis legat. plus tamen vis potuit quam voluntas patris aut verecundia aetatis. pulso fratre Amulius regnat.
urn:cts:omar:stoa0179.stoa001.omar:1.3.11#addit sceleri scelus; stirpem fratris virilem interimit; fratris filiae Reae Silviae per speciem honoris, cum Vestalem eam legisset, perpetua virginitate spem partus adimit.
urn:cts:omar:stoa0179.stoa001.omar:1.4.1#sed debebatur, ut opinor, fatis tantae origo urbis maximique secundum deorum opes imperii principium. vi compressa Vestalis cum geminum partum edidisset,
urn:cts:omar:stoa0179.stoa001.omar:1.4.2#seu ita rata, seu quia deus auctor culpae honestior erat, Martem incertae stirpis patrem nuncupat.
urn:cts:omar:stoa0179.stoa001.omar:1.4.3#sed nec dii nec homines aut ipsam aut stirpem a crudelitate regia vindicant;
urn:cts:omar:stoa0179.stoa001.omar:1.4.4#sacerdos vincta in custodiam datur; pueros in profluentem aquam mitti iubet. forte quadam divinitus super ripas Tiberis effusus lenibus stagnis nec adiri usquam ad iusti cursum poterat amnis et posse quamvis languida mergi aqua infantes spem ferentibus dabat.
urn:cts:omar:stoa0179.stoa001.omar:1.4.5#ita, velut defuncti regis imperio, in proxima eluvie, ubi nunc ficus Ruminalis est — Romularem vocatam ferunt—, pueros exponunt. vastae tum in his locis solitudines erant.
urn:cts:omar:stoa0179.stoa001.omar:1.4.6#tenet fama, cum fluitantem alveum, quo expositi erant pueri, tenuis in sicco aqua destituisset, lupam sitientem ex montibus, qui circa sunt, ad puerilem vagitum cursum flexisse; eam summissas infantibus adeo mitem praebuisse mammas, ut lingua lambentem pueros magister regii pecoris invenerit—
urn:cts:omar:stoa0179.stoa001.omar:1.4.7#Faustulo fuisse nomen ferunt—; ab eo ad stabula Larentiae uxori educandos datos. sunt, qui Larentiam vulgato corpore lupam inter pastores vocatam putent; inde locum fabulae ac miraculo datum.
urn:cts:omar:stoa0179.stoa001.omar:1.4.8#ita geniti itaque educati, cum primum adolevit aetas, nec in stabulis nec ad pecora segnes, venando peragrare saltus.
urn:cts:omar:stoa0179.stoa001.omar:1.4.9#hinc robore corporibus animisque sumpto iam non feras tantum subsistere, sed in latrones praeda onustos impetus facere pastoribusque rapta dividere et cum his crescente in dies grege iuvenum seria ac iocos celebrare.
urn:cts:omar:stoa0179.stoa001.omar:1.5.1#iam tum in Palatio monte Lupercal hoc fuisse ludicrum ferunt et a Pallanteo, urbe Arcadica, Pallantium, dein Palatium montem appellatum.
urn:cts:omar:stoa0179.stoa001.omar:1.5.2#ibi Euandrum, qui ex eo genere Arcadum multis ante tempestatibus tenuerit loca, sollemne adlatum ex Arcadia instituisse, ut nudi iuvenes Lycaeum Pana venerantes per lusum atque lasciviam currerent, quem Romani deinde vocaverunt Inuum.
urn:cts:omar:stoa0179.stoa001.omar:1.5.3#huic deditis ludicro, cum sollemne notum esset, insidiatos ob iram praedae amissae latrones, cum Romulus vi se defendisset, Remum cepisse, captum regi Amulio tradidisse ultro accusantes.
urn:cts:omar:stoa0179.stoa001.omar:1.5.4#crimini maxime dabant in Numitoris agros ab iis impetus fieri; inde eos collecta iuvenum manu hostilem in modum praedas agere. sic Numitori ad supplicium Remus deditur.
urn:cts:omar:stoa0179.stoa001.omar:1.5.5#iam inde ab initio Faustulo spes fuerat regiam stirpem apud se educari; nam et expositos iussu regis infantes sciebat et tempus, quo ipse eos sustulisset, ad id ipsum congruere; sed rem inmaturam nisi aut per occasionem aut per necessitatem aperire noluerat. necessitas prior venit;
urn:cts:omar:stoa0179.stoa001.omar:1.5.6#ita metu subactus Romulo rem aperit. forte et Numitori, cum in custodia Remum haberet audissetque geminos esse fratres, comparando et aetatem eorum et ipsam minime servilem indolem tetigerat animum memoria nepotum; sciscitandoque eodem pervenit, ut haud procul esset, quin Remum agnosceret.
urn:cts:omar:stoa0179.stoa001.omar:1.5.7#ita undique regi dolus nectitur. Romulus non cum globo iuvenum—nec enim erat ad vim apertam par—, sed aliis alio itinere iussis certo tempore ad regiam venire pastoribus ad regem impetum facit, et a domo Numitoris alia comparata manu adiuvat Remus. ita regem obtruncant.
urn:cts:omar:stoa0179.stoa001.omar:1.6.1#Numitor inter primum tumultum hostis invasisse urbem atque adortos regiam dictitans, cum pubem Albanam in arcem praesidio armisque obtinendam avocasset, postquam iuvenes perpetrata caede pergere ad se gratulantes vidit, extemplo advocato concilio scelera in se fratris, originem nepotum, ut geniti, ut educati, ut cogniti essent, caedem deinceps tyranni seque eius auctorem ostendit.
urn:cts:omar:stoa0179.stoa001.omar:1.6.2#iuvenes per mediam contionem agmine ingressi cum avum regem salutassent, secuta ex omni multitudine consentiens vox ratum nomen imperiumque regi efficit.
urn:cts:omar:stoa0179.stoa001.omar:1.6.3#ita Numitori Albana re permissa Romulum Remumque cupido cepit in iis locis, ubi expositi ubique educati erant, urbis condendae. et supererat multitudo Albanorum Latinorumque; ad id pastores quoque accesserant, qui omnes facile spem facerent parvam Albam, parvum Lavinium prae ea urbe, quae conderetur, fore.
urn:cts:omar:stoa0179.stoa001.omar:1.6.4#intervenit deinde his cogitationibus avitum malum, regni cupido, atque inde foedum certamen, coortum a satis miti principio. quoniam gemini essent nec aetatis verecundia discrimen facere posset, ut dii, quorum tutelae ea loca essent, auguriis legerent, qui nomen novae urbi daret, qui conditam imperio regeret, Palatium Romulus, Remus Aventinum ad inaugurandum templa capiunt.
urn:cts:omar:stoa0179.stoa001.omar:1.7.1#priori Remo augurium venisse fertur, sex vultures, iamque nuntiato augurio cum duplex numerus Romulo se ostendisset, utrumque regem sua multitudo consalutaverat: tempore illi praecepto, at hi numero avium regnum trahebant.
urn:cts:omar:stoa0179.stoa001.omar:1.7.2#inde cum altercatione congressi certamine irarum ad caedem vertuntur; ibi in turba ictus Remus cecidit. vulgatior fama est ludibrio fratris Remum novos transiluisse muros; inde ab irato Romulo, cum verbis quoque increpitans adiecisset 'sic deinde, quicumque alius transiliet moenia mea', interfectum.
urn:cts:omar:stoa0179.stoa001.omar:1.7.3#ita solus potitus imperio Romulus; condita urbs conditoris nomine appellata. Palatium primum, in quo ipse erat educatus, muniit. sacra diis aliis Albano ritu, Graeco Herculi, ut ab Euandro instituta erant, facit.
urn:cts:omar:stoa0179.stoa001.omar:1.7.4#Herculem in ea loca Geryone interempto boves mira specie abegisse memorant ac prope Tiberim fluvium, qua prae se armentum agens nando traiecerat, loco herbido, ut quiete et pabulo laeto reficeret boves, et ipsum fessum via procubuisse.
urn:cts:omar:stoa0179.stoa001.omar:1.7.5#ibi cum eum cibo vinoque gravatum sopor oppressisset, pastor accola eius loci, nomine Cacus, ferox viribus, captus pulchritudine boum cum avertere eam praedam vellet, quia, si agendo armentum in speluncam compulisset, ipsa vestigia quaerentem dominum eo deductura erant, aversos boves, eximium quemque pulchritudine, caudis in speluncam traxit.
urn:cts:omar:stoa0179.stoa001.omar:1.7.6#Hercules ad primam auroram somno excitus cum gregem perlustrasset oculis et partem abesse numero sensisset, pergit ad proximam speluncam, si forte eo vestigia ferrent. quae ubi omnia foras versa vidit nec in partem aliam ferre, confusus atque incertus animi ex loco infesto agere porro armentum occepit.
urn:cts:omar:stoa0179.stoa001.omar:1.7.7#inde cum actae boves quaedam ad desiderium, ut fit, relictarum mugissent, reddita inclusarum ex spelunca boum vox Herculem convertit. quem cum vadentem ad speluncam Cacus vi prohibere conatus esset, ictus clava fidem pastorum nequiquam invocans morte occubuit.
urn:cts:omar:stoa0179.stoa001.omar:1.7.8#Euander tum ea profugus ex Peloponneso auctoritate magis quam imperio regebat loca, venerabilis vir miraculo litterarum, rei novae inter rudes artium homines, venerabilior divinitate credita Carmentae matris, quam fatiloquam ante Sibyllae in Italiam adventum miratae eae gentes fuerant.
urn:cts:omar:stoa0179.stoa001.omar:1.7.9#is tum Euander concursu pastorum trepidantium circa advenam manifestae reum caedis excitus postquam facinus facinorisque causam audivit, habitum formamque viri aliquantum ampliorem augustioremque humana intuens rogitat, qui vir esset.
urn:cts:omar:stoa0179.stoa001.omar:1.7.10#ubi nomen patremque ac patriam accepit, 'Iove nate, Hercules, salve' inquit; 'te mihi mater, veridica interpres deum, aucturum caelestium numerum cecinit tibique aram hic dicatum iri, quam opulentissima olim in terris gens maximam vocet tuoque ritu colat.'
urn:cts:omar:stoa0179.stoa001.omar:1.7.11#dextra Hercules data accipere se omen impleturumque fata ara condita ac dicata ait.
urn:cts:omar:stoa0179.stoa001.omar:1.7.12#ibi tum primum bove eximia capta de grege sacrum Herculi adhibitis ad ministerium dapemque Potitiis ac Pinariis, quae tum familiae maxime inclitae ea loca incolebant, factum. forte ita evenit,
urn:cts:omar:stoa0179.stoa001.omar:1.7.13#ut Potitii ad tempus praesto essent iisque exta apponerentur, Pinarii extis adesis ad ceteram venirent dapem. inde institutum mansit, donec Pinarium genus fuit, ne extis sollemnium vescerentur.
urn:cts:omar:stoa0179.stoa001.omar:1.7.14#Potitii ab Euandro edocti antistites sacri eius per multas aetates fuerunt, donec tradito servis publicis sollemni familiae ministerio genus omne Potitiorum interiit.
urn:cts:omar:stoa0179.stoa001.omar:1.7.15#haec tum sacra Romulus una ex omnibus peregrina suscepit, iam tum inmortalitatis virtute partae, ad quam eum sua fata ducebant, fautor.
urn:cts:omar:stoa0179.stoa001.omar:1.8.1#rebus divinis rite perpetratis vocataque ad concilium multitudine, quae coalescere in populi unius corpus nulla re praeterquam legibus poterat, iura dedit;
urn:cts:omar:stoa0179.stoa001.omar:1.8.2#quae ita sancta generi hominum agresti fore ratus, si se ipse venerabilem insignibus imperii fecisset, cum cetero habitu se augustiorem, tum maxime lictoribus duodecim sumptis fecit.
urn:cts:omar:stoa0179.stoa001.omar:1.8.3#alii ab numero avium, quae augurio regnum portenderant, eum secutum numerum putant; me haud paenitet eorum sententiae esse, quibus et apparitores et hoc genus ab Etruscis finitimis, unde sella curulis, unde toga praetexta sumpta est, et numerum quoque ipsum ductum placet et ita habuisse Etruscos, quod ex duodecim populis communiter creato rege singulos singuli populi lictores dederint.
urn:cts:omar:stoa0179.stoa001.omar:1.8.4#crescebat interim urbs munitionibus alia atque alia adpetendo loca, cum in spem magis futurae multitudinis quam ad id, quod tum hominum erat, munirent.
urn:cts:omar:stoa0179.stoa001.omar:1.8.5#deinde, ne vana urbis magnitudo esset, adiciendae multitudinis causa vetere consilio condentium urbes, qui obscuram atque humilem conciendo ad se multitudinem natam e terra sibi prolem ementiebantur, locum, qui nunc saeptus descendentibus inter duos lucos est, asylum aperit.
urn:cts:omar:stoa0179.stoa001.omar:1.8.6#eo ex finitimis populis turba omnis sine discrimine, liber an servus esset, avida novarum rerum perfugit, idque primum ad coeptam magnitudinem roboris fuit. cum iam virium haud paeniteret, consilium deinde viribus parat.
urn:cts:omar:stoa0179.stoa001.omar:1.8.7#centum creat senatores, sive quia is numerus satis erat, sive quia soli centum erant, qui creari patres possent. patres certe ab honore, patriciique progenies eorum appellati.
urn:cts:omar:stoa0179.stoa001.omar:1.9.1#iam res Romana adeo erat valida, ut cuilibet finitimarum civitatum bello par esset; sed penuria mulierum hominis aetatem duratura magnitudo erat, quippe quibus nec domi spes prolis nec cum finitimis conubia essent.
urn:cts:omar:stoa0179.stoa001.omar:1.9.2#tum ex consilio patrum Romulus legatos circa vicinas gentes misit, qui societatem conubiumque novo populo peterent:
urn:cts:omar:stoa0179.stoa001.omar:1.9.3#urbes quoque, ut cetera, ex infimo nasci; dein, quas sua virtus ac dii iuvent, magnas opes sibi magnumque nomen facere;
urn:cts:omar:stoa0179.stoa001.omar:1.9.4#satis scire origini Romanae et deos adfuisse et non defuturam virtutem; proinde ne gravarentur homines cum hominibus sanguinem ac genus miscere.
urn:cts:omar:stoa0179.stoa001.omar:1.9.5#nusquam benigne legatio audita est; adeo simul spernebant, simul tantam in medio crescentem molem sibi ac posteris suis metuebant. a plerisque rogitantibus dimissi, ecquod feminis quoque asylum aperuissent; id enim demum conpar conubium fore.
urn:cts:omar:stoa0179.stoa001.omar:1.9.6#aegre id Romana pubes passa, et haud dubie ad vim spectare res coepit. cui tempus locumque aptum ut daret Romulus aegritudinem animi dissimulans ludos ex industria parat Neptuno equestri sollemnis; Consualia vocat.
urn:cts:omar:stoa0179.stoa001.omar:1.9.7#indici deinde finitimis spectaculum iubet, quantoque apparatu tum sciebant aut poterant, concelebrant, ut rem claram expectatamque facerent. multi mortales convenere,
urn:cts:omar:stoa0179.stoa001.omar:1.9.8#studio etiam videndae novae urbis, maxime proximi quique, Caeninenses, Crustumini, Antemnates;
urn:cts:omar:stoa0179.stoa001.omar:1.9.9#iam Sabinorum omnis multitudo cum liberis ac coniugibus venit. invitati hospitaliter per domos cum situm moeniaque et frequentem tectis urbem vidissent, mirantur tam brevi rem Romanam crevisse.
urn:cts:omar:stoa0179.stoa001.omar:1.9.10#ubi spectaculi tempus venit deditaeque eo mentes cum oculis erant, tum ex composito orta vis, signoque dato iuventus Romana ad rapiendas virgines discurrit.
urn:cts:omar:stoa0179.stoa001.omar:1.9.11#magna pars forte, in quem quaeque inciderat, raptae; quasdam forma excellentes primoribus patrum destinatas ex plebe homines, quibus datum negotium erat, domos deferebant;
urn:cts:omar:stoa0179.stoa001.omar:1.9.12#unam longe ante alias specie ac pulchritudine insignem a globo Talassii cuiusdam raptam ferunt, multisque sciscitantibus, cuinam eam ferrent, identidem, ne quis violaret, Talassio ferri clamitatum; inde nuptialem hanc vocem factam.
urn:cts:omar:stoa0179.stoa001.omar:1.9.13#turbato per metum ludicro maesti parentes virginum profugiunt, incusantes violati hospitii scelus deumque invocantes, cuius ad sollemne ludosque per fas ac fidem decepti venissent.
urn:cts:omar:stoa0179.stoa001.omar:1.9.14#nec raptis aut spes de se melior aut indignatio est minor. sed ipse Romulus circumibat docebatque patrum id superbia factum, qui conubium finitimis negassent; illas tamen in matrimonio, in societate fortunarum omnium civitatisque et, quo nihil carius humano generi sit, liberum fore;
urn:cts:omar:stoa0179.stoa001.omar:1.9.15#mollirent modo iras et, quibus fors corpora dedisset, darent animos. saepe ex iniuria postmodum gratiam ortam, eoque melioribus usuras viris, quod adnisurus pro se quisque sit, ut, cum suam uicem functus officio sit, parentium etiam patriaeque expleat desiderium.
urn:cts:omar:stoa0179.stoa001.omar:1.9.16#accedebant blanditiae virorum factum purgantium cupiditate atque amore, quae maxime ad muliebre ingenium efficaces preces sunt.
urn:cts:omar:stoa0179.stoa001.omar:1.10.1#iam admodum mitigati animi raptis erant; at raptarum parentes tum maxime sordida veste lacrimisque et querellis civitates concitabant. nec domi tantum indignationes continebant, sed congregabantur undique ad T. Tatium, regem Sabinorum, et legationes eo, quod maximum Tatii nomen in iis regionibus erat, conveniebant.
urn:cts:omar:stoa0179.stoa001.omar:1.10.2#Caeninenses Crustuminique et Antemnates erant, ad quos eius iniuriae pars pertinebat. lente agere his Tatius Sabinique visi sunt; ipsi inter se tres populi communiter bellum parant.
urn:cts:omar:stoa0179.stoa001.omar:1.10.3#ne Crustumini quidem atque Antemnates pro ardore iraque Caeninensium satis se inpigre movent; ita per se ipsum nomen Caeninum in agrum Romanum impetum facit.
urn:cts:omar:stoa0179.stoa001.omar:1.10.4#sed effuse vastantibus fit obvius cum exercitu Romulus levique certamine docet vanam sine viribus iram esse. exercitum fundit fugatque, fusum persequitur; regem in proelio obtruncat et spoliat; duce hostium occiso urbem primo impetu capit.
urn:cts:omar:stoa0179.stoa001.omar:1.10.5#inde exercitu victore reducto ipse, cum factis vir magnificus tum factorum ostentator haud minor, spolia ducis hostium caesi suspensa fabricato ad id apte ferculo gerens in Capitolium escendit ibique ea cum ad quercum pastoribus sacram deposuisset, simul cum dono designavit templo Iovis finis cognomenque addidit deo. '
urn:cts:omar:stoa0179.stoa001.omar:1.10.6#Iuppiter Feretri' inquit, 'haec tibi victor Romulus rex regia arma fero templumque his regionibus, quas modo animo metatus sum, dedico, sedem opimis spoliis, quae regibus ducibusque hostium caesis me auctorem sequentes posteri ferent.'
urn:cts:omar:stoa0179.stoa001.omar:1.10.7#haec templi est origo, quod primum omnium Romae sacratum est. ita deinde diis visum, nec inritam conditoris templi vocem esse, qua laturos eo spolia posteros nuncupavit, nec multitudine conpotum eius doni vulgari laudem. bina postea inter tot annos, tot bella opima parta sunt spolia; adeo rara eius fortuna decoris fuit.
urn:cts:omar:stoa0179.stoa001.omar:1.11.1#dum ea ibi Romani gerunt, Antemnatium exercitus per occasionem ac solitudinem hostiliter in fines Romanos incursionem facit. raptim et ad hos Romana legio ducta palatos in agris oppressit.
urn:cts:omar:stoa0179.stoa001.omar:1.11.2#fusi igitur primo impetu et clamore hostes; oppidum captum; duplicique victoria ovantem Romulum Hersilia coniunx precibus raptarum fatigata orat, ut parentibus earum det veniam et in civitatem accipiat; ita rem coalescere concordia posse.
urn:cts:omar:stoa0179.stoa001.omar:1.11.3#facile impetratum. inde contra Crustuminos profectus bellum inferentes. ibi minus etiam, quod alienis cladibus ceciderant animi, certaminis fuit. utroque coloniae missae;
urn:cts:omar:stoa0179.stoa001.omar:1.11.4#plures inventi, qui propter ubertatem terrae in Crustuminum nomina darent. et Romam inde frequenter migratum est, a parentibus maxime ac propinquis raptarum.
urn:cts:omar:stoa0179.stoa001.omar:1.11.5#novissimum ab Sabinis bellum ortum, multoque id maximum fuit; nihil enim per iram aut cupiditatem actum est, nec ostenderunt bellum prius quam intulerunt.
urn:cts:omar:stoa0179.stoa001.omar:1.11.6#consilio etiam additus dolus. Sp. Tarpeius Romanae praeerat arci. huius filiam virginem auro corrumpit Tatius, ut armatos in arcem accipiat; aquam forte ea tum sacris extra moenia petitum ierat.
urn:cts:omar:stoa0179.stoa001.omar:1.11.7#accepti obrutam armis necavere, seu ut vi capta potius arx videretur, seu prodendi exempli causa, ne quid usquam fidum proditori esset.
urn:cts:omar:stoa0179.stoa001.omar:1.11.8#additur fabula, quod vulgo Sabini aureas armillas magni ponderis bracchio laevo gemmatosque magna specie anulos habuerint, pepigisse eam, quod in sinistris manibus haberent; eo scuta illi pro aureis donis congesta.
urn:cts:omar:stoa0179.stoa001.omar:1.11.9#sunt, qui eam ex pacto tradendi, quod in sinistris manibus esset, derecto arma petisse dicant et fraude visam agere sua ipsam peremptam mercede.
urn:cts:omar:stoa0179.stoa001.omar:1.12.1#tenuere tamen arcem Sabini atque inde postero die, cum Romanus exercitus instructus quod inter Palatinum Capitolinumque collem campi est complesset, non prius descenderunt in aequum, quam ira et cupiditate recuperandae arcis stimulante animos in adversum Romani subiere.
urn:cts:omar:stoa0179.stoa001.omar:1.12.2#principes utrimque pugnam ciebant, ab Sabinis Mettius Curtius, ab Romanis Hostius Hostilius. hic rem Romanam iniquo loco ad prima signa animo atque audacia sustinebat.
urn:cts:omar:stoa0179.stoa001.omar:1.12.3#ut Hostius cecidit, confestim Romana inclinatur acies fusaque est ad veterem portam Palatii.
urn:cts:omar:stoa0179.stoa001.omar:1.12.4#Romulus et ipse turba fugientium actus arma ad caelum tollens 'Iuppiter, tuis' inquit 'iussus avibus hic in Palatio prima urbi fundamenta ieci. arcem iam scelere emptam Sabini habent; inde huc armati superata media valle tendunt; at tu,
urn:cts:omar:stoa0179.stoa001.omar:1.12.5#pater deum hominumque, hinc saltem arce hostes, deme terrorem Romanis fugamque foedam siste. hic ego tibi templum Statori Iovi,
urn:cts:omar:stoa0179.stoa001.omar:1.12.6#quod monumentum sit posteris tua praesenti ope servatam urbem esse, voveo.'
urn:cts:omar:stoa0179.stoa001.omar:1.12.7#haec precatus, velut si sensisset auditas preces, 'hinc' inquit, 'Romani, Iuppiter optimus maximus resistere atque iterare pugnam iubet.' restitere Romani tamquam caelesti voce iussi; ipse ad primores Romulus provolat.
urn:cts:omar:stoa0179.stoa001.omar:1.12.8#Mettius Curtius ab Sabinis princeps ab arce decucurrerat et effisos egerat Romanos, toto quantum foro spatium est. nec procul iam a porta Palatii erat clamitans: 'vicimus perfidos hospites, inbelles hostes; iam sciunt longe aliud esse virgines rapere, aliud pugnare cum viris.'
urn:cts:omar:stoa0179.stoa001.omar:1.12.9#in eum haec gloriantem cum globo ferocissimorum iuvenum Romulus impetum facit. ex equo tum forte Mettius pugnabat; eo pelli facilius fuit. pulsum Romani persequuntur; et alia Romana acies audacia regis accensa fundit Sabinos.
urn:cts:omar:stoa0179.stoa001.omar:1.12.10#Mettius in paludem sese strepitu sequentium trepidante equo coniecit; averteratque ea res etiam Sabinos tanti periculo viri. et ille quidem annuentibus ac vocantibus suis favore multorum addito animo evadit; Romani Sabinique in media convalle duorum montium redintegrant proelium. sed res Romana erat superior.
urn:cts:omar:stoa0179.stoa001.omar:1.13.1#Tum Sabinae mulieres, quarum ex iniuria bellum ortum erat, crinibus passis scissaque veste victo malis muliebri pavore ausae se inter tela volantia inferre, ex transverso impetu facto dirimere infestas acies,
urn:cts:omar:stoa0179.stoa001.omar:1.13.2#dirimere iras, hinc patres hinc viros orantes, ne se sanguine nefando soceri generique respergerent, ne parricidio macularent partus suos, nepotum illi, hi liberum progeniem. '
urn:cts:omar:stoa0179.stoa001.omar:1.13.3#si adfinitatis inter vos, si conubii piget, in nos vertite iras; nos causa belli, nos vulnerum ac caedium viris ac parentibus sumus; melius peribimus quam sine alteris vestrum viduae aut orbae vivemus.'
urn:cts:omar:stoa0179.stoa001.omar:1.13.4#movet res cum multitudinem tum duces;
urn:cts:omar:stoa0179.stoa001.omar:1.13.5#silentium et repentina fit quies; inde ad foedus faciendum duces prodeunt; nec pacem modo, sed civitatem unam ex duabus faciunt. regnum consociant; imperium omne conferunt Romam. ita geminata urbe, ut Sabinis tamen aliquid daretur, Quirites a Curibus appellati. monumentum eius pugnae, ubi primum ex profunda emersus palude equus Curtium in vado statuit, Curtium lacum appellarunt.
urn:cts:omar:stoa0179.stoa001.omar:1.13.6#ex bello tam tristi laeta repente pax cariores Sabinas viris ac parentibus et ante omnes Romulo ipsi fecit.
urn:cts:omar:stoa0179.stoa001.omar:1.13.7#itaque, cum populum in curias triginta divideret, nomina earum curiis inposuit. id non traditur, cum haud dubie aliquanto numerus maior hoc mulierum fuerit, aetate an dignitatibus suis virorumve an sorte lectae sint, quae nomina curiis darent.
urn:cts:omar:stoa0179.stoa001.omar:1.13.8#eodem tempore et centuriae tres equitum conscriptae sunt: Ramnenses ab Romulo, ab T. Tatio Titienses appellati; Lucerum nominis et originis causa incerta est. inde non modo commune sed concors etiam regnum duobus regibus fuit.
urn:cts:omar:stoa0179.stoa001.omar:1.14.1#post aliquot annos propinqui regis Tatii legatos Laurentium pulsant, cumque Laurentes iure gentium agerent, apud Tatium gratia suorum et preces plus poterant.
urn:cts:omar:stoa0179.stoa001.omar:1.14.2#igitur illorum poenam in se vertit; nam Lavini, cum ad sollemne sacrificium eo venisset, concursu facto interficitur.
urn:cts:omar:stoa0179.stoa001.omar:1.14.3#eam rem minus aegre, quam dignum erat, tulisse Romulum ferunt, seu ob infidam societatem regni, seu quia haud iniuria caesum credebat. itaque bello quidem abstinuit; ut tamen expiarentur legatorum iniuriae regisque caedes, foedus inter Romam Laviniumque urbes renovatum est. et cum his quidem insperata pax erat;
urn:cts:omar:stoa0179.stoa001.omar:1.14.4#aliud multo propius atque in ipsis prope portis bellum ortum. Fidenates nimis vicinas prope se convalescere opes rati, priusquam tantum roboris esset, quantum futurum apparebat, occupant bellum facere. iuventute armata immissa vastatur agri quod inter urbem ac Fidenas est.
urn:cts:omar:stoa0179.stoa001.omar:1.14.5#inde ad laevam versi, quia dextra Tiberis arcebat, cum magna trepidatione agrestium populantur; tumultusque repens ex agris in urbem inlatus pro nuntio fuit.
urn:cts:omar:stoa0179.stoa001.omar:1.14.6#excitus Romulus—neque enim dilationem pati tam vicinum bellum poterat—exercitum educit, castra a Fidenis mille passuum locat.
urn:cts:omar:stoa0179.stoa001.omar:1.14.7#ibi modico praesidio relicto egressus omnibus copiis, partem militum locis circa densa obsita virgulta obscuris subsidere in insidiis iussit; cum parte maiore atque omni equitatu profectus, id quod quaerebat, tumultuoso et minaci genere pugnae, adequitando ipsis prope portis hostem excivit. fugae quoque, quae simulanda erat, eadem equestris pugna causam minus mirabilem dedit.
urn:cts:omar:stoa0179.stoa001.omar:1.14.8#et cum velut inter pugnae fugaeque consilium trepidante equitatu pedes quoque referret gradum, plenis repente portis effusi hostes inpulsa Romana acie studio instandi sequendique trahuntur ad locum insidiarum.
urn:cts:omar:stoa0179.stoa001.omar:1.14.9#inde subito exorti Romani transversam invadunt hostium aciem; addunt pavorem mota e castris signa eorum, qui in praesidio relicti fuerant; ita multiplici terrore perculsi Fidenates prius paene, quam Romulus quique cum eo erant circumagerent frenis equos, terga vertunt;
urn:cts:omar:stoa0179.stoa001.omar:1.14.10#multoque effusius, quippe vera fuga, qui simulantes paulo ante secuti erant, oppidum repetebant. non tamen eripuere se hosti;
urn:cts:omar:stoa0179.stoa001.omar:1.14.11#haerens in tergo Romanus, priusquam fores portarum obicerentur, velut agmine uno inrumpit.
urn:cts:omar:stoa0179.stoa001.omar:1.15.1#belli Fidenatis contagione inritati Veientium animi et consanguinitate—nam Fidenates quoque Etrusci fuerunt—, et quod ipsa propinquitas loci, si Romana arma omnibus infesta finitimis essent, stimulabat, in fines Romanos excucurrerunt populabundi magis quam iusti more belli.
urn:cts:omar:stoa0179.stoa001.omar:1.15.2#itaque non castris positis, non expectato hostium exercitu raptam ex agris praedam portantes Veios rediere. Romanus contra, postquam hostem in agris non invenit, dimicationi ultimae instructus intentusque Tiberim transit.
urn:cts:omar:stoa0179.stoa001.omar:1.15.3#quem postquam castra ponere et ad urbem accessurum Veientes audivere, obviam egressi, ut potius acie decernerent, quam inclusi de tectis moenibusque dimicarent.
urn:cts:omar:stoa0179.stoa001.omar:1.15.4#ibi viribus nulla arte adiutis tantum veterani robore exercitus rex Romanus vicit persecutusque fusos ad moenia hostes urbe valida muris ac situ ipso munita abstinuit; agros rediens vastat ulciscendi magis quam praedae studio.
urn:cts:omar:stoa0179.stoa001.omar:1.15.5#eaque clade haud minus quam adversa pugna subacti Veientes pacem petitum oratores Romam mittunt. agri parte multatis in centum annos indutiae datae.
urn:cts:omar:stoa0179.stoa001.omar:1.15.6#haec ferme Romulo regnante domi militiaeque gesta, quorum nihil absonum fidei divinae originis divinitatisque post mortem creditae fuit, non animus in regno avito recuperando, non condendae urbis consilium, non bello ac pace firmandae.
urn:cts:omar:stoa0179.stoa001.omar:1.15.7#ab illo enim profecto viribus datis tantum valuit, ut in quadraginta deinde annos tutam pacem haberet.
urn:cts:omar:stoa0179.stoa001.omar:1.15.8#multitudini tamen gratior fuit quam patribus, longe ante alios acceptissimus militum animis; trecentosque armatos ad custodiam corporis, quos Celeres appellavit, non in bello solum sed etiam in pace habuit.
urn:cts:omar:stoa0179.stoa001.omar:1.16.1#his inmortalibus editis operibus cum ad exercitum recensendum contionem in campo ad Caprae paludem haberet, subito coorta tempestatas cum magno fragore tonitribusque tam denso regem operuit nimbo, ut conspectum eius contioni abstulerit; nec deinde in terris Romulus fuit.
urn:cts:omar:stoa0179.stoa001.omar:1.16.2#Romana pubes sedato tandem pavore, postquam ex tam turbido die serena et tranquilla lux rediit, ubi vacuam sedem regiam vidit, etsi satis credebat patribus, qui proxumi steterant, sublimem raptum procella, tamen velut orbitatis metu icta maestum aliquamdiu silentium obtinuit.
urn:cts:omar:stoa0179.stoa001.omar:1.16.3#deinde a paucis initio facto deum deo natum, regem parentemque urbis Romanae salvere universi Romulum iubent; pacem precibus exposcunt, uti volens propitius suam semper sospitet progeniem. fuisse credo tum quoque aliquos,
urn:cts:omar:stoa0179.stoa001.omar:1.16.4#qui discerptum regem patrum manibus taciti arguerent; manavit enim haec quoque, sed perobscura fama; illam alteram admiratio viri et pavor praesens nobilitavit.
urn:cts:omar:stoa0179.stoa001.omar:1.16.5#et consilio etiam unius hominis addita rei dicitur fides. namque Proculus Iulius, sollicita civitate desiderio regis et infensa patribus, gravis, ut traditur, quamvis magnae rei auctor, in contionem prodit. '
urn:cts:omar:stoa0179.stoa001.omar:1.16.6#Romulus' inquit, 'Quirites, parens urbis huius, prima hodierna luce caelo repente delapsus se mihi obvium dedit. cum perfusus horrore venerabundus adstitissem, petens precibus, ut contra intueri fas esset,
urn:cts:omar:stoa0179.stoa001.omar:1.16.7#'abi, nuntia' inquit 'Romanis caelestes ita velle; ut mea Roma caput orbis terrarum sit; proinde rem militarem colant sciantque et ita posteris tradant nullas opes humanas armis Romanis resistere posse.' '
urn:cts:omar:stoa0179.stoa001.omar:1.16.8#haec' inquit 'locutus sublimis abiit.' mirum, quantum illi viro nuntianti haec fidei fuerit quamque desiderium Romuli apud plebem exercitumque facta fide inmortalitatis lenitum sit.
urn:cts:omar:stoa0179.stoa001.omar:1.17.1#patrum interim animos certamen regni ac cupido versabat. necdum ad singulos, quia nemo magnopere eminebat in novo populo, pervenerat; factionibus inter ordines certabatur.
urn:cts:omar:stoa0179.stoa001.omar:1.17.2#oriundi ab Sabinis, ne, quia post Tatii mortem ab sua parte non erat regnatum, in societate aequam possessionem imperii amitterent, sui corporis creari regem volebant;
urn:cts:omar:stoa0179.stoa001.omar:1.17.3#Romani veteres peregrinum regem aspernabantur. in variis voluntatibus regnari tamen omnes volebant libertatis dulcedine nondum experta.
urn:cts:omar:stoa0179.stoa001.omar:1.17.4#timor deinde patres incessit, ne ciuitatem sine imperio, exercitum sine duce multarum circa civitatium inritatis animis vis aliqua externa adoriretur. et esse igitur aliquod caput placebat, et nemo alteri concedere in animum inducebat.
urn:cts:omar:stoa0179.stoa001.omar:1.17.5#ita rem inter se centum patres decem decuriis factis singulisque in singulas decurias creatis, qui summae rerum praeessent, consociant. decem imperitabant; unus cum insignibus imperii et lictoribus erat;
urn:cts:omar:stoa0179.stoa001.omar:1.17.6#quinque dierum spatio finiebatur imperium ac per omnes in orbem ibat; annuumque intervallum regni fuit. id ab re, quod nunc quoque tenet nomen, interregnum appellatum. fremere deinde plebs multiplicatam servitutem,
urn:cts:omar:stoa0179.stoa001.omar:1.17.7#centum pro uno dominos factos: nec ultra nisi regem et ab ipsis creatum videbantur passuri.
urn:cts:omar:stoa0179.stoa001.omar:1.17.8#cum sensissent ea moveri patres, offerendum ultro rati, quod amissuri erant, ita gratiam ineunt summa potestate populo permissa, ut non plus darent iuris, quam retinerent.
urn:cts:omar:stoa0179.stoa001.omar:1.17.9#decreverunt enim, ut, cum populus regem iussisset, id sic ratum esset, si patres auctores fierent. hodie quoque in legibus magistratibusque rogandis usurpatur idem ius vi adempta; priusquam populus suffragium ineat, in incertum comitiorum eventum patres auctores fiunt.
urn:cts:omar:stoa0179.stoa001.omar:1.17.10#tum interrex contione advocata 'quod bonum, faustum felixque sit' inquit 'Quirites, regem create; ita patribus visum est. patres deinde, si dignum, qui secundus ab Romulo numeretur, crearitis, auctores fient.'
urn:cts:omar:stoa0179.stoa001.omar:1.17.11#adeo id gratum plebi fuit, ut, ne victi beneficio viderentur, id modo sciscerent iuberentque, ut senatus decerneret, qui Romae regnaret.
urn:cts:omar:stoa0179.stoa001.omar:1.18.1#Inclita iustitia religioque ea tempestate Numae Pompili erat. Curibus Sabinis habitabat, consultissimus vir, ut in illa quisquam esse aetate poterat, omnis divini atque humani iuris.
urn:cts:omar:stoa0179.stoa001.omar:1.18.2#auctorem doctrinae eius, quia non extat alius, falso Samium Pythagoram edunt, quem Servio Tullio regnante Romae, centum amplius post annos, in ultima Italiae ora circa Metapontum Heracleamque et Crotona iuvenum aemulantium studia coetus habuisse constat.
urn:cts:omar:stoa0179.stoa001.omar:1.18.3#ex quibus locis, etsi eiusdem aetatis fuisset, quae fama in Sabinos? aut quo linguae commercio quemquam ad cupiditatem discendi excivisset? quove praesidio unus per tot gentes dissonas sermone moribusque pervenisset?
urn:cts:omar:stoa0179.stoa001.omar:1.18.4#suopte igitur ingenio temperatum animum virtutibus fuisse opinor magis instructumque non tam peregrinis artibus quam disciplina tetrica ac tristi veterum Sabinorum, quo genere nullum quondam incorruptius fuit.
urn:cts:omar:stoa0179.stoa001.omar:1.18.5#audito nomine Numae patres Romani, quamquam inclinari opes ad Sabinos rege inde sumpto videbantur, tamen neque se quisquam nec factionis suae alium nec denique patrum aut civium quemquam praeferre illi viro ausi ad unum omnes Numae Pompilio regnum deferendum decernunt.
urn:cts:omar:stoa0179.stoa001.omar:1.18.6#accitus, sicut Romulus augurato urbe condenda regnum adeptus est, de se quoque deos consuli iussit. inde ab augure, cui deinde honoris ergo publicum id perpetuumque sacerdotium fuit, deductus in arcem in lapide ad meridiem versus consedit.
urn:cts:omar:stoa0179.stoa001.omar:1.18.7#augur ad laevam eius capite velato sedem cepit, dextra manu baculum sine nodo aduncum tenens, quem lituum appellarunt. inde ubi prospectu in urbem agrumque capto deos precatus regiones ab oriente ad occasum determinavit, dextras ad meridiem partes, laevas ad septentrionem esse dixit,
urn:cts:omar:stoa0179.stoa001.omar:1.18.8#signum contra, quoad longissime conspectum oculi ferebant, animo finivit; tum lituo in laevam manum translato dextra in caput Numae imposita precatus ita est: '
urn:cts:omar:stoa0179.stoa001.omar:1.18.9#Iuppiter pater, si est fas hunc Numam Pompilium, cuius ego caput teneo, regem Romae esse, uti tu signa nobis certa adclarassis inter eos fines, quos feci.' tum peregit verbis auspicia, quae mitti vellet.
urn:cts:omar:stoa0179.stoa001.omar:1.18.10#quibus missis declaratus rex Numa de templo descendit.
urn:cts:omar:stoa0179.stoa001.omar:1.19.1#qui regno ita potitus urbem novam, conditam vi et armis, iure eam legibusque ac moribus de integro condere parat.
urn:cts:omar:stoa0179.stoa001.omar:1.19.2#quibus cum inter bella adsuescere videret non posse, quippe efferari militia animos, mitigandum ferocem populum armorum desuetudine ratus, Ianum ad infimum Argiletum indicem pacis bellique fecit, apertus ut in armis esse civitatem, clausus pacatos circa omnes populos significaret.
urn:cts:omar:stoa0179.stoa001.omar:1.19.3#bis deinde post Numae regnum clausus fuit, semel T. Manlio consule post Punicum primum perfectum bellum, iterum, quod nostrae aetati dii dederunt ut videremus, post bellum Actiacum ab imperatore Caesare Augusto pace terra marique parta.
urn:cts:omar:stoa0179.stoa001.omar:1.19.4#clauso eo cum omnium circa finitimorum societate ac foederibus iunxisset animos, positis externorum periculorum curis ne luxuriarent otio animi, quos metus hostium disciplinaque militaris continuerat, omnium primum, rem ad multitudinem inperitam et illis saeculis rudem efficacissimam, deorum metum iniciendum ratus est.
urn:cts:omar:stoa0179.stoa001.omar:1.19.5#qui cum descendere ad animos sine aliquo commento miraculi non posset, simulat sibi cum dea Egeria congressus nocturnos esse; eius se monitu, quae acceptissima diis essent, sacra instituere, sacerdotes suos cuique deorum praeficere.
urn:cts:omar:stoa0179.stoa001.omar:1.19.6#atque omnium primum ad cursus lunae in duodecim menses discribit annum; quem, quia tricenos dies singulis mensibus luna non explet, desuntque dies solido anno, qui solstitiali circumagitur orbe, intercalariis mensibus interponendis ita dispensavit, ut vicesimo anno ad metam eandem solis, unde orsi essent, plenis omnium annorum spatiis dies congruerent.
urn:cts:omar:stoa0179.stoa001.omar:1.19.7#idem nefastos dies fastosque fecit, quia aliquando nihil cum populo agi utile futurum erat.
urn:cts:omar:stoa0179.stoa001.omar:1.20.1#Tum sacerdotibus creandis animum adiecit, quamquam ipse plurima sacra obibat, ea maxime, quae nunc ad Dialem flaminem pertinent.
urn:cts:omar:stoa0179.stoa001.omar:1.20.2#sed quia in civitate bellicosa plures Romuli quam Numae similes reges putabat fore iturosque ipsos ad bella, ne sacra regiae vicis desererentur, flaminem Iovi adsiduum sacerdotem creavit insignique eum veste et curuli regia sella adornavit. huic duos flamines adiecit, Marti unum, alterum Quirino;
urn:cts:omar:stoa0179.stoa001.omar:1.20.3#virginesque Vestae legit, Alba oriundum sacerdotium et genti conditoris haud alienum. iis, ut adsiduae templi antistites essent, stipendium de publico statuit, virginitate aliisque caerimoniis venerabiles ac sanctas fecit.
urn:cts:omar:stoa0179.stoa001.omar:1.20.4#Salios item duodecim Marti Gradivo legit tunicaeque pictae insigne dedit et super tunicam aeneum pectori tegumen caelestiaque arma, quae ancilia appellantur, ferre ac per urbem ire canentes carmina cum tripudiis sollemnique saltatu iussit. pontificem deinde Numam Marcium,
urn:cts:omar:stoa0179.stoa001.omar:1.20.5#Marci filium, ex patribus legit eique sacra omnia exscripta exsignataque attribuit, quibus hostiis, quibus diebus, ad quae templa sacra fierent atque unde in eos sumptus pecunia erogaretur.
urn:cts:omar:stoa0179.stoa001.omar:1.20.6#cetera quoque omnia publica privataque sacra pontificis scitis subiecit, ut esset, quo consultum plebes veniret, ne quid divini iuris neglegendo patrios ritus peregrinosque adsciscendo turbaretur;
urn:cts:omar:stoa0179.stoa001.omar:1.20.7#nec caelestes modo caerimonias sed iusta quoque funebria placandosque manes ut idem pontifex edoceret, quaeque prodigia fulminibus aliove quo visu missa susciperentur atque curarentur. ad ea elicienda ex mentibus divinis Iovi Elicio aram in Aventino dicavit deumque consuluit auguriis, quae suscipienda essent.
urn:cts:omar:stoa0179.stoa001.omar:1.21.1#ad haec consultanda procurandaque multitudine omni a vi et armis conversa et animi aliquid agendo occupati erant, et deorum assidua insidens cura, cum interesse rebus humanis caeleste numen videretur, ea pietate omnium pectora imbuerat, ut fides ac ius iurandum pro obnoxio legurm ac poenarum metu civitatem regerent.
urn:cts:omar:stoa0179.stoa001.omar:1.21.2#et cum ipsi se homines in regis velut unici exempli mores formarent, tum finitumi etiam populi, qui antea castra, non urbem positam in medio ad sollicitandam omnium pacem crediderant, in eam verecundiam adducti sunt, ut civitatem totam in cultum versam deorum violare ducerent nefas.
urn:cts:omar:stoa0179.stoa001.omar:1.21.3#lucus erat, quem medium ex opaco specu fons perenni rigabat aqua. quo quia se persaepe Numa sine arbitris velut ad congressum deae inferebat, Camenis eum lucum sacravit, quod earum ibi concilia cum coniuge sua Egeria essent.
urn:cts:omar:stoa0179.stoa001.omar:1.21.4#et soli Fidei sollemne instituit. ad id sacrarium flamines bigis curru arcuato vehi iussit manuque ad digitos usque involuta rem divinam facere, significantes fidem tutandam sedemque eius etiam in dexteris sacratam esse.
urn:cts:omar:stoa0179.stoa001.omar:1.21.5#multa alia sacrificia locaque sacris faciendis, quae Argeos pontifices vocant, dedicavit. omnium tamen maximum eius operum fuit tutela per omne regni tempus haud minor pacis quam regni.
urn:cts:omar:stoa0179.stoa001.omar:1.21.6#ita duo deinceps reges, alius alia via, ille bello hic pace, civitatem auxerunt. Romulus septem et triginta regnavit annos, Numa tres et quadraginta. cum valida tum temperata et belli et pacis artibus erat civitas.
urn:cts:omar:stoa0179.stoa001.omar:1.22.1#Numae morte ad interregnum res rediit. inde Tullum Hostilium, nepotem Hostili, cuius in infima arce clara pugna adversus Sabinos fuerat, regem populus iussit;
urn:cts:omar:stoa0179.stoa001.omar:1.22.2#patres auctores facti. hic non solum proximo regi dissimilis sed ferocior etiam quam Romulus fuit. cum aetas viresque tum avita quoque gloria animum stimulabat. senescere igitur civitatem otio ratus undique materiam excitandi belli quaerebat. forte evenit,
urn:cts:omar:stoa0179.stoa001.omar:1.22.3#ut agrestes Romani ex Albano agro, Albani ex Romano praedas in vicem agerent.
urn:cts:omar:stoa0179.stoa001.omar:1.22.4#imperitabat tum C. Cluilius Albae. utrimque legati fere sub idem tempus ad res repetendas missi. Tullus praeceperat suis, ne quid prius quam mandata agerent; satis sciebat negaturum Albanum; ita pie bellum indici posse.
urn:cts:omar:stoa0179.stoa001.omar:1.22.5#ab Albanis socordius res acta: excepti hospitio ab Tullo blande ac benigne, comiter regis convivium celebrant. tantisper Romani et res repetiverant priores et neganti Albano bellum in tricesimum diem indixerant.
urn:cts:omar:stoa0179.stoa001.omar:1.22.6#haec renuntiant Tullo. tum legatis Tullus dicendi potestatem, quid petentes venerint, facit. illi omnium ignari primum purgando terunt tempus: se invitos quicquam, quod minus placeat Tullo, dicturos, sed imperio subigi; res repetitum se venisse; ni reddantur, bellum indicere iussos.
urn:cts:omar:stoa0179.stoa001.omar:1.22.7#ad haec Tullus 'nuntiate' inquit 'regi vestro regem Romanum deos facere testes, uter prius populus res repetentes legatos aspernatus dimiserit, ut in eum omnes expetant huiusce clades belli.'
urn:cts:omar:stoa0179.stoa001.omar:1.23.1#haec nuntiant domum Albani. et bellum utrimque summa ope parabatur, civili simillimum bello, prope inter parentes natosque, Troianam utramque prolem, cum Lavinium ab Troia, ab Lavinio Alba, ab Albanorum stirpe regum oriundi Romani essent.
urn:cts:omar:stoa0179.stoa001.omar:1.23.2#eventus tamen belli minus miserabilem dimicationem fecit, quod nec acie certatum est et tectis modo dirutis alterius urbis duo populi in unum confusi sunt.
urn:cts:omar:stoa0179.stoa001.omar:1.23.3#Albani priores ingenti exercitu in agrum Romanum impetum fecere. castra ab urbe haud plus quinque milia passuum locant; fossa circumdant; fossa Cluilia ab nomine ducis per aliquot saecula appellata est, donec cum re nomen quoque vetustate abolevit.
urn:cts:omar:stoa0179.stoa001.omar:1.23.4#in his castris Cluilius, Albanus rex, moritur; dictatorem Albani Mettium Fufetium creant. interim Tullus ferox, praecipue morte regis, magnumque deorum numen ab ipso capite orsum in omne nomen Albanum expetiturum poenas ob bellum inpium dictitans, nocte praeteritis hostium castris infesto exercitu in agrum Albanum pergit. ea res ab stativis excivit Mettium.
urn:cts:omar:stoa0179.stoa001.omar:1.23.5#ducit quam proxume ad hostem potest. inde legatum praemissum nuntiare Tullo iubet, priusquam dimicent, opus esse colloquio; si secum congressus sit, satis scire ea se allaturum, quae nihilo minus ad rem Romanam quam ad Albanam pertineant. haud aspernatus Tullus,
urn:cts:omar:stoa0179.stoa001.omar:1.23.6#tamen, si vana adferantur, in aciem educit. exeunt contra et Albani. postquam structi utrimque stabant, cum paucis procerum in medium duces procedunt.
urn:cts:omar:stoa0179.stoa001.omar:1.23.7#ibi infit Albanus: 'iniurias et non redditas res ex foedere quae repetitae sint et ego regem nostrum Cluilium causam huiusce esse belli audisse videor nec te dubito, Tulle, eadem prae te ferre; sed si vera potius quam dictu speciosa dicenda sunt, cupido imperii duos cognatos vicinosque populos ad arma stimulat.
urn:cts:omar:stoa0179.stoa001.omar:1.23.8#neque, recte an perperam, interpreter; fuerit ista eius deliberatio, qui bellum suscepit; me Albani gerendo bello ducem creavere. illud te, Tulle, monitum velim: Etrusca res quanta circa nos teque maxime sit, quo propior es Tuscis, hoc magis scis. multum illi terra, plurimum mari pollent.
urn:cts:omar:stoa0179.stoa001.omar:1.23.9#memor esto, iam cum signum pugnae dabis, has duas acies spectaculo fore, ut fessos confectosque, simul victorem ac victum, adgrediantur. itaque, si nos di amant, quoniam non contenti libertate certa in dubiam imperii servitiique aleam imus, ineamus aliquam viam, qua, utri utris imperent, sine magna clade, sine multo sanguine utriusque populi decerni possit.'
urn:cts:omar:stoa0179.stoa001.omar:1.23.10#haud displicet res Tullo, quamquam cum indole animi tum spe victoriae ferocior erat. quaerentibus utrimque ratio initur, cui et fortuna ipsa praebuit materiam.
urn:cts:omar:stoa0179.stoa001.omar:1.24.1#forte in duobus tum exercitibus erant trigemini fratres nec aetate nec viribus dispares. Horatios Curiatiosque fuisse satis constat, nec ferme res antiqua alia est nobilior; tamen in re tam clara nominum error manet, utrius populi Horatii, utrius Curiatii fuerint. auctores utroque trahunt; plures tamen invenio, qui Romanos Horatios vocent; hos ut sequar, inclinat animus.
urn:cts:omar:stoa0179.stoa001.omar:1.24.2#cum trigeminis agunt reges, ut pro sua quisque patria dimicent ferro: ibi imperium fore, unde victoria fuerit. nihil recusatur; tempus et locus convenit.
urn:cts:omar:stoa0179.stoa001.omar:1.24.3#priusquam dimicarent, foedus ictum inter Romanos et Albanos est his legibus, ut, cuius populi cives eo certamine vicissent, is alteri populo cum bona pace imperitaret.
urn:cts:omar:stoa0179.stoa001.omar:1.24.4#foedera alia aliis legibus, ceterum eodem modo omnia fiunt. tum ita factum accepimus, nec ullius vetustior foederis memoria est. fetialis regem Tullum ita rogavit: 'iubesne me, rex, cum patre patrato populi Albani foedus ferire?' iubente rege 'sagmina' inquit 'te, rex, posco.'
urn:cts:omar:stoa0179.stoa001.omar:1.24.5#rex ait: 'puram tollito.' fetialis ex arce graminis herbam puram attulit. postea regem ita rogavit: 'rex, facisne me tu regium nuntium populi Romani Quiritium, vasa comitesque meos?' rex respondit: 'quod sine fraude mea populique Romani Quiritium fiat, facio.'
urn:cts:omar:stoa0179.stoa001.omar:1.24.6#fetialis erat M. Valerius; is patrem patratum Sp. Fusium fecit verbena caput capillosque tangens. pater patratus ad ius iurandum patrandum id est sanciendum fit foedus multisque id verbis, quae longo effata carmine non operae est referre, peragit.
urn:cts:omar:stoa0179.stoa001.omar:1.24.7#legibus deinde recitatis 'audi' inquit, 'Iuppiter, audi, pater patrate populi Albani, audi tu, populus Albanus: ut illa palam prima postrema ex illis tabulis cerave recitata sunt sine dolo malo utique ea hic hodie rectissime, intellecta sunt, illis legibus populus Romanus prior non deficiet.
urn:cts:omar:stoa0179.stoa001.omar:1.24.8#si prior defexit publico consilio dolo malo, tum illo die, Diespiter, populum Romanum sic ferito, ut ego hunc porcum hic hodie feriam; tantoque magis ferito, quanto magis potes pollesque.'
urn:cts:omar:stoa0179.stoa001.omar:1.24.9#id ubi dixit, porcum saxo silice percussit. sua item carmina Albani suumque ius iurandum per suum dictatorem suosque sacerdotes peregerunt.
urn:cts:omar:stoa0179.stoa001.omar:1.25.1#— Foedere icto trigemini, sicut convenerat, arma capiunt. cum sui utrosque adhortarentur, deos patrios, patriam ac parentes, quicquid civium domi, quicquid in exercitu sit, illorum tunc arma, illorum intueri manus, feroces et suopte ingenio et pleni adhortantium vocibus in medium inter duas acies procedunt.
urn:cts:omar:stoa0179.stoa001.omar:1.25.2#consederant utrimque pro castris duo exercitus periculi magis praesentis quam curae expertes; quippe imperium agebatur in tam paucorum virtute atque fortuna positum. itaque ergo erecti suspensique in minime gratum spectaculum animos intendunt.
urn:cts:omar:stoa0179.stoa001.omar:1.25.3#datur signum infestisque armis velut acies terni iuvenes magnorum exercituum animos gerentes concurrunt. nec his nec illis periculum suum, publicum imperium servitiumque obversatur animo futuraque ea deinde patriae fortuna, quam ipsi fecissent.
urn:cts:omar:stoa0179.stoa001.omar:1.25.4#ut primo statim concursu concrepuere arma micantesque fulsere gladii, horror ingens spectantis perstringit; et neutro inclinata spe torpebat vox spiritusque.
urn:cts:omar:stoa0179.stoa001.omar:1.25.5#consertis deinde manibus cum iam non motus tantum corporum agitatioque anceps telorum armorumque sed vulnera quoque et sanguis spectaculo essent, duo Romani, super alium alius, vulneratis tribus Albanis expirantes corruerunt.
urn:cts:omar:stoa0179.stoa001.omar:1.25.6#ad quorum casum cum conclamasset gaudio Albanus exercitus, Romanas legiones iam spes tota, nondum tamen cura deseruerat, exanimes vice unius, quem tres Curiatii circumsteterant.
urn:cts:omar:stoa0179.stoa001.omar:1.25.7#forte is integer fuit, ut universis solus nequaquam par, sic adversus singulos ferox. ergo, ut segregaret pugnam eorum, capessit fugam, ita ratus secuturos, ut quemque vulnere adfectum corpus sineret.
urn:cts:omar:stoa0179.stoa001.omar:1.25.8#iam aliquantum spatii ex eo loco, ubi pugnatum est, aufugerat, cum respiciens videt magnis intervallis sequentes; unum haud procul ab sese abesse.
urn:cts:omar:stoa0179.stoa001.omar:1.25.9#in eum magno impetu rediit, et dum Albanus exercitus inclamat Curiatios, uti opem ferant fratri, iam Horatius caeso hoste victor secundam pugnam petebat. tunc clamore, qualis ex insperato faventium solet, Romani adiuvant militem suum; et ille defungi proelio festinat.
urn:cts:omar:stoa0179.stoa001.omar:1.25.10#prius itaque, quam alter, qui nec procul aberat, consequi posset, et alterum Curiatium conficit;
urn:cts:omar:stoa0179.stoa001.omar:1.25.11#iamque aequato Marte singuli supererant, sed nec spe nec viribus pares. alterum intactum ferro corpus et geminata victoria ferocem in certamen tertium dabat; alter fessum vulnere, fessum cursu trahens corpus victusque fratrum ante se strage victori obicitur hosti.
urn:cts:omar:stoa0179.stoa001.omar:1.25.12#nec illud proelium fuit. Romanus exsultans 'duos' inquit 'fratrum Manibus dedi; tertium causae belli huiusce, ut Romanus Albano imperet, dabo.' male sustinenti arma gladium superne iugulo defigit; iacentem spoliat.
urn:cts:omar:stoa0179.stoa001.omar:1.25.13#Romani ovantes ac gratulantes Horatium accipiunt eo maiore cum gaudio, quo prope metum res fuerat. ad sepulturam inde suorum nequaquam paribus animis vertuntur, quippe imperio alteri aucti, alteri dicionis alienae facti.
urn:cts:omar:stoa0179.stoa001.omar:1.25.14#sepulcra extant, quo quisque loco cecidit, duo Romana uno loco propius Albam, tria Albana Romam versus, sed distantia locis, ut et pugnatum est.
urn:cts:omar:stoa0179.stoa001.omar:1.26.1#priusquam inde digrederentur, roganti Mettio, ex foedere icto quid imperaret, imperat Tullus, uti iuventutem in armis habeat; usurum se eorum opera, si bellum cum Veientibus foret. ita exercitus inde domos abducti.
urn:cts:omar:stoa0179.stoa001.omar:1.26.2#princeps Horatius ibat trigemina spolia prae se gerens; cui soror virgo, quae desponsa uni ex Curiatiis fuerat, obvia ante portam Capenam fuit; cognitoque super umeros fratris paludamento sponsi, quod ipsa confecerat, solvit crines et flebiliter nomine sponsum mortuum appellat.
urn:cts:omar:stoa0179.stoa001.omar:1.26.3#movet feroci iuveni animum conploratio sororis in victoria sua tantoque gaudio publico. stricto itaque gladio simul verbis increpans transfigit puellam. '
urn:cts:omar:stoa0179.stoa001.omar:1.26.4#abi hinc cum inmaturo amore ad sponsum' inquit, 'oblita fratrum mortuorum vivique, oblita patriae.
urn:cts:omar:stoa0179.stoa001.omar:1.26.5#sic eat, quaecumque Romana lugebit hostem.' atrox visum id facinus patribus plebique, sed recens meritum facto obstabat. tamen raptus in ius ad regem. rex, ne ipse tamen tristis ingratique ad vulgus iudicii ac secundum iudicium supplicii auctor esset, concilio populi advocato 'duumviros' inquit, 'qui Horatio perduellionem iudicent, secundum legem facio.'
urn:cts:omar:stoa0179.stoa001.omar:1.26.6#lex horrendi carminis erat: duumviri perduellionem iudicent; si a duumviris provocarit, provocatione certato; si vincent, caput obnubito; infelici arbori reste suspendito; verberato vel intra pomerium vel extra pomerium.
urn:cts:omar:stoa0179.stoa001.omar:1.26.7#hac lege duumviri creati. qui se absolvere non rebantur ea lege ne innoxium quidem posse, cum condemnassent, tum alter ex iis 'P. Horati, tibi perduellionem iudico' inquit; '
urn:cts:omar:stoa0179.stoa001.omar:1.26.8#i, lictor, conliga manus.' accesserat lictor iniciebatque laqueum. tum Horatius auctore Tullo, clemente legis interprete, 'provoco' inquit.
urn:cts:omar:stoa0179.stoa001.omar:1.26.9#ita de provocatione certatum ad populum est. moti homines sunt in eo iudicio maxime P. Horatio patre proclamante se filiam iure caesam iudicare; ni ita esset, patrio iure in filium animadversurum fuisse. orabat deinde, ne se, quem paulo ante cum egregia stirpe conspexissent, orbum liberis facerent.
urn:cts:omar:stoa0179.stoa001.omar:1.26.10#inter haec senex iuvenem amplexus, spolia Curiatiorum fixa eo loco, qui nunc pila Horatia appellatur, ostentans 'huncine' aiebat, 'quem modo decoratum ovantemque victoria incedentem vidistis, Quirites, eum sub furca vinctum inter verbera et cruciatus videre potestis? quod vix Albanorum oculi tam deforme spectaculum ferre possent.
urn:cts:omar:stoa0179.stoa001.omar:1.26.11#i, lictor, conliga manus, quae paulo ante armatae imperium populo Romano pepererunt. i, caput obnube liberatoris urbis huius; arbore infelici suspende; verbera vel intra pomerium, modo inter illa pila et spolia hostium, vel extra pomerium, modo inter sepulcra Curiatiorum. quo enim ducere hunc iuvenem potestis, ubi non sua decora eum a tanta foeditate supplicii vindicent?'
urn:cts:omar:stoa0179.stoa001.omar:1.26.12#non tulit populus nec patris lacrimas nec ipsius parem in omni periculo animum, absolveruntque admiratione magis virtutis quam iure causae. itaque, ut caedes manifesta aliquo tamen piaculo lueretur, imperatum patri, ut filium expiaret pecunia publica.
urn:cts:omar:stoa0179.stoa001.omar:1.26.13#is quibusdam piacularibus sacrificiis factis, quae deinde genti Horatiae tradita sunt, transmisso per viam tigillo capite adoperto velut sub iugum misit iuvenem. id hodie quoque publice semper refectum manet; sororium tigillum vocant.
urn:cts:omar:stoa0179.stoa001.omar:1.26.14#Horatiae sepulcrum, quo loco corruerat icta, constructum est saxo quadrato.
urn:cts:omar:stoa0179.stoa001.omar:1.27.1#nec diu pax Albana mansit. invidia vulgi, quod tribus militibus fortuna publica conmissa fuerat, vanum ingenium dictatoris corrupit et, quoniam recta consilia haud bene evenerant, pravis reconciliare popularium animos coepit.
urn:cts:omar:stoa0179.stoa001.omar:1.27.2#igitur, ut prius in bello pacem, sic in pace bellum quaerens, quia suae civitati animorum plus quam virium cernebat esse, ad bellum palam atque ex edicto gerundum alios concitat populos, suis per speciem societatis proditionem reservat.
urn:cts:omar:stoa0179.stoa001.omar:1.27.3#Fidenates, colonia Romana, Veientibus sociis consilii adsumptis pacto transitionis Albanorum ad bellum atque arma incitantur.
urn:cts:omar:stoa0179.stoa001.omar:1.27.4#cum Fidenae aperte descissent, Tullus Mettio exercituque eius ab Alba accito contra hostes ducit. ubi Anienem transiit, ad Confluentis collocat castra. inter eum locum et Fidenas Veientium exercitus Tiberim transierat.
urn:cts:omar:stoa0179.stoa001.omar:1.27.5#hi in acie prope flumen tenuere dextrum cornu; in sinistro Fidenates propius montes consistunt. Tullus adversus Veientem hostem derigit suos, Albanos contra legionem Fidenatium conlocat. Albano non plus animi erat quam fidei. nec manere ergo nec transire aperte ausus sensim ad montes succedit;
urn:cts:omar:stoa0179.stoa001.omar:1.27.6#inde, ubi satis subisse sese ratus est, erigit totam aciem fluctuansque animo, ut tereret tempus, ordines explicat. consilium erat, qua fortuna rem daret, ea inclinare vires.
urn:cts:omar:stoa0179.stoa001.omar:1.27.7#miraculo primo esse Romanis, qui proximi steterant, ut nudari latera sua sociorum digressu senserunt; inde eques citato equo nuntiat regi abire Albanos. Tullus in re trepida duodecim vovit Salios fana,:ue Pallori ac Pauori.
urn:cts:omar:stoa0179.stoa001.omar:1.27.8#equitem clara increpans voce, ut hostes exaudirent, redire in proelium iubet: nihil trepidatione opus esse; suo iussu circumduci Albanum exercitum, ut Fidenatium nuda terga invadant;
urn:cts:omar:stoa0179.stoa001.omar:1.27.9#item imperat, ut hastas equites erigerent. id factum magnae parti peditum Romanorum conspectum abeuntis Albani exercitus intersaepsit; qui viderant, id, quod ab rege auditum erat, rati, eo acrius pugnant. terror ad hostes transit; et audiverant clara voce dictum, et magna pars Fidenatium, ut qui coloni additi Romanis essent, Latine sciebant.
urn:cts:omar:stoa0179.stoa001.omar:1.27.10#itaque, ne subito ex collibus decursu Albanorum intercluderentur ab oppido, terga vertunt. instat Tullus fusoque Fidenatium cornu in Veientem alieno pavore perculsum ferocior redit. nec illi tulere impetum, sed ab effusa fuga flumen obiectum ab tergo arcebat.
urn:cts:omar:stoa0179.stoa001.omar:1.27.11#quo postquam fuga inclinavit, alii arma foede iactantes in aquam caeci ruebant, alii, dum cunctantur in ripis, inter fugae pugnaeque consilium oppressi. non alia ante Romana pugna atrocior fuit.
urn:cts:omar:stoa0179.stoa001.omar:1.28.1#tum Albanus exercitus, spectator certaminis, deductus in campos. Mettius Tullo devictos hostes gratulatur; contra Tullus Mettium benigne adloquitur. quod bene vertat, castra Albanos Romanis castris iungere iubet; sacrificium lustrale in diem posterum parat.
urn:cts:omar:stoa0179.stoa001.omar:1.28.2#ubi inluxit, paratis omnibus, ut adsolet, vocari ad contionem utrumque exercitum iubet. praecones ab extremo orsi primos excivere Albanos. hi novitate etiam rei moti, ut regem Romanum contionantem audirent, proximi constitere.
urn:cts:omar:stoa0179.stoa001.omar:1.28.3#ex conposito armata circumdatur Romana legio; centurionibus datum negotium erat, ut sine mora imperia exequerentur.
urn:cts:omar:stoa0179.stoa001.omar:1.28.4#tum ita Tullus infit: 'Romani, si umquam ante alias ullo in bello fuit, quod primum dis immortalibus gratias ageretis, deinde vestrae ipsorum virtuti, hesternum id proelium fuit. dimicatum est enim non magis cum hostibus quam, quae dimicatio maior atque periculosior est, cum proditione ac perfidia sociorum.
urn:cts:omar:stoa0179.stoa001.omar:1.28.5#nam, ne vos falsa opinio teneat, iniussu meo Albani subiere ad montes, nec imperium illud meum, sed consilium et imperii simulatio fuit, ut nec vobis ignorantibus deseri vos averteretur a certamine animus et hostibus circumveniri se ab tergo ratis terror ac fuga iniceretur.
urn:cts:omar:stoa0179.stoa001.omar:1.28.6#nec ea culpa, quam arguo, omnium Albanorum est; ducem secuti sunt, ut et vos, si quo ego inde agmen declinare voluissem, fecissetis. Mettius ille est ductor itineris huius, Mettius idem huius machinator belli, Mettius foederis Romani Albanique ruptor. audeat deinde talia alius, nisi in hunc insigne iam documentum mortalibus dedero.'
urn:cts:omar:stoa0179.stoa001.omar:1.28.7#centuriones armati Mettium circumsistunt; rex cetera, ut orsus erat, peragit: 'quod bonum, faustum felixque sit populo Romano ac mihi vobisque, Albani, populum omnem Albanum Romam traducere in animo est, civitatem dare plebi, primores in patres legere, unam urbem, unam rem publicam facere. ut ex uno quondam in duos populos divisa Albana res est, sic nunc in unum redeat.'
urn:cts:omar:stoa0179.stoa001.omar:1.28.8#ad haec Albana pubes inermis ab armatis saepta in variis voluntatibus communi tamen metu cogente silentium tenet.
urn:cts:omar:stoa0179.stoa001.omar:1.28.9#tum Tullus 'Metti Fufeti' inquit, 'si ipse discere posses fidem ac foedera servare, vivo tibi ea disciplina a me adhibita esset; nunc, quoniam tuum insanabile ingenium est, at tu tuo supplicio doce humanum genus ea sancta credere, quae a te violata sunt. ut igitur paulo ante animum inter Fidenatem Romanamque rem ancipitem gessisti, ita iam corpus passim distrahendum dabis.'
urn:cts:omar:stoa0179.stoa001.omar:1.28.10#exinde duabus admotis quadrigis in currus earum distentum inligat Mettium, deinde in diversum iter equi concitati lacerum in utroque curru corpus, qua inhaeserant vinculis membra, portantes.
urn:cts:omar:stoa0179.stoa001.omar:1.28.11#avertere omnes ab tanta foeditate spectaculi oculos. primum ultimumque illud supplicium apud Romanos exempli parum memoris legum humanarum fuit; in aliis gloriari licet nulli gentium mitiores placuisse poenas.
urn:cts:omar:stoa0179.stoa001.omar:1.29.1#inter haec iam praemissi Albam erant equites, qui multitudinem traducerent Romam. legiones deinde ductae ad diruendam urbem.
urn:cts:omar:stoa0179.stoa001.omar:1.29.2#quae ubi intravere portas, non quidem fuit tumultus ille nec pavor, qualis captarum esse urbium solet, cum effractis portis stratisve ariete muris aut arce vi capta clamor hostilis et cursus per urbem armatorum omnia ferro flammaque miscet;
urn:cts:omar:stoa0179.stoa001.omar:1.29.3#sed silentium triste ac tacita maestitia ita defixit omnium animos, ut prae metu obliti, quid relinquerent, quid secum ferrent, deficiente consilio rogitantesque alii alios nunc in liminibus starent, nunc errabundi domos suas ultimum illud visuri pervagarentur.
urn:cts:omar:stoa0179.stoa001.omar:1.29.4#ut vero iam equitum clamor exire iubentium instabat, iam fragor tectorum, quae diruebantur, ultimis urbis partibus audiebatur pulvisque ex distantibus locis ortus velut nube inducta omnia inpleverat, raptim quibus quisque poterat elatis cum larem ac penates tectaque, in quibus natus quisque educatusque esset, relinquentes exirent,
urn:cts:omar:stoa0179.stoa001.omar:1.29.5#iam continens agmen migrantium inpleverat vias, et conspectus aliorum mutua miseratione integrabat lacrimas, vocesque etiam miserabiles exaudiebantur mulierum praecipue, cum obsessa ab armatis templa augusta praeterirent ac velut captos relinquerent deos.
urn:cts:omar:stoa0179.stoa001.omar:1.29.6#egressis urbe Albanis Romanus passim publica privataque omnia tecta adaequat solo, unaque hora quadringentorum annorum opus, quibus Alba steterat, excidio ac ruinis dedit; templis tamen deum—ita enim edictum ab rege fuerat—temperatum est.
urn:cts:omar:stoa0179.stoa001.omar:1.30.1#Roma interim crescit Albae ruinis. duplicatur civium numerus; Caelius additur urbi mons, et, quo frequentius habitaretur, eam sedem Tullus regiae capit ibique deinde habitavit.
urn:cts:omar:stoa0179.stoa001.omar:1.30.2#principes Albanorum in patres, ut ea quoque pars rei publicae cresceret, legit: Iulios, Servilios, Quinctios, Geganios, Curiatios, Cloelios; templumque ordini ab se aucto curiam fecit, quae Hostilia usque ad patrum nostrorum aetatem appellata est.
urn:cts:omar:stoa0179.stoa001.omar:1.30.3#et ut omnium ordinum viribus aliquid ex novo populo adiceretur, equitum decem turmas ex Albanis legit, legiones et veteres eodem supplemento explevit et novas scripsit. hac fiducia virium Tullus Sabinis bellum indicit,
urn:cts:omar:stoa0179.stoa001.omar:1.30.4#genti ea tempestate secundum Etruscos opulentissimae viris armisque.
urn:cts:omar:stoa0179.stoa001.omar:1.30.5#utrimque iniuriae factae ac res nequiquam erant repetitae: Tullus ad Feroniae fanum mercatu frequenti negotiatores Romanos conprehensos querebatur, Sabini suos priua in lucum confugisse ac Romae retentos.
urn:cts:omar:stoa0179.stoa001.omar:1.30.6#hae causae belli ferebantur. Sabini, haud parum memores et suarum virium partem Romae ab Tatio locatam et Romanam rem nuper etiam adiectione populi Albani auctam, circumspicere et ipsi externa auxilia.
urn:cts:omar:stoa0179.stoa001.omar:1.30.7#Etruria erat vicina, proximi Etruscorum Veientes. inde ob residuas bellorum iras maxime sollicitatis ad defectionem animis voluntarios traxere, et apud vagos quosdam ex inopi plebe etiam merces valuit; publico auxilio nullo adiuti sunt, valuitque apud Veientes—nam de ceteris minus mirum est — pacta cum Romulo indutiarum fides.
urn:cts:omar:stoa0179.stoa001.omar:1.30.8#cum bellum utrimque summa ope pararent vertique in eo res videretur, utri prius arma inferrent, occupat Tullus in agrum Sabinum transire.
urn:cts:omar:stoa0179.stoa001.omar:1.30.9#pugna atrox ad silvam Malitiosam fuit, ubi et peditum quidem robore, ceterum equitatu aucto nuper plurimum Romana acies valuit.
urn:cts:omar:stoa0179.stoa001.omar:1.30.10#ab equitibus repente invectis turbati ordines sunt Sabinorum; nec pugna deinde illis constare nec fuga explicari sine magna caede potuit.
urn:cts:omar:stoa0179.stoa001.omar:1.31.1#devictis Sabinis cum in magna gloria magnisque opibus regnum Tulli ac tota res Romana esset, nuntiatum regi patribusque est in monte Albano lapidibus pluvisse.
urn:cts:omar:stoa0179.stoa001.omar:1.31.2#quod cum credi vix posset, missis ad id visendum prodigium, in conspectu haud aliter, quam cum grandinem venti glomeratam in terras agunt, crebri cecidere caelo lapides.
urn:cts:omar:stoa0179.stoa001.omar:1.31.3#visi etiam audire vocem ingentem ex summi cacuminis luco, ut patrio ritu sacra Albani facerent, quae velut diis quoque simul cum patria relictis oblivioni dederant, et aut Romana sacra susceperant aut fortunae, ut fit, obirati cultum reliquerant deum.
urn:cts:omar:stoa0179.stoa001.omar:1.31.4#Romanis quoque ab eodem prodigio novendiale sacrum publice susceptum est, seu voce caelesti ex Albano monte missa—nam id quoque traditur—seu haruspicum monitu; mansit certe sollemne, ut, quandoque idem prodigium nuntiaretur, feriae per novem dies agerentur. haud ita multo post pestilentia laboratum est.
urn:cts:omar:stoa0179.stoa001.omar:1.31.5#unde cum pigritia militandi oreretur, nulla tamen ab armis quies dabatur a bellicoso rege, salubriora etiam credente militiae quam domi iuvenum corpora esse, donec ipse quoque longinquo morbo est inplicitus.
urn:cts:omar:stoa0179.stoa001.omar:1.31.6#tunc adeo fracti simul cum corpore sunt spiritus illi feroces, ut, qui nihil ante ratus esset minus regium quam sacris dedere animum, repente omnibus magnis parvisque superstitionibus obnoxius degeret religionibusque etiam populum inpleret.
urn:cts:omar:stoa0179.stoa001.omar:1.31.7#vulgo iam homines eum statum rerum, qui sub Numa rege fuerat, requirentes, unam opem aegris corporibus relictam, si pax veniaque ab diis inpetrata esset, credebant.
urn:cts:omar:stoa0179.stoa001.omar:1.31.8#ipsum regem tradunt volventem commentarios Numae, cum ibi quaedam occulta sollemnia sacrificia Iovi Elicio facta invenisset, operatum iis sacris se abdidisse; sed non rite initum aut curatum id sacrum esse, nec solum nullam ei oblatam caelestium speciem, sed ira Iovis sollicitati prava religione fulmine ictum cum domo conflagrasse. Tullus magna gloria belli regnavit annos duos et triginta.
urn:cts:omar:stoa0179.stoa001.omar:1.32.1#mortuo Tullo res, ut institutum iam inde ab initio erat, ad patres redierat, hique interregem nominaverant. quo comitia habente Ancum Marcium regem populus creavit; patres fuere auctores. Numae Pompili regis nepos, filia ortus, Ancus Marcius erat.
urn:cts:omar:stoa0179.stoa001.omar:1.32.2#qui ut regnare coepit, et avitae gloriae memor et quia proximum regnum, cetera egregium, ab una parte haud satis prosperum fuerat, aut neglectis religionibus aut prave cultis, longeque antiquissimum ratus sacra publica, ut ab Numa instituta erant, facere, omnia ea ex commentariis regis pontificem in album relata proponere in publico iubet. inde et civibus otii cupidis et finitimis civitatibus facta spes in avi mores atque instituta regem abiturum.
urn:cts:omar:stoa0179.stoa001.omar:1.32.3#igitur Latini, cum quibus Tullo regnante ictum foedus erat, sustulerant animos et, cum incursionem in agrum Romanum fecissent, repetentibus res Romanis superbe responsum reddunt, desidem Romanum regem inter sacella et aras acturum esse regnum rati.
urn:cts:omar:stoa0179.stoa001.omar:1.32.4#medium erat in Anco ingenium, et Numae et Romuli memor; et praeterquam quod avi regno magis necessariam fuisse pacem credebat cum in novo tum feroci populo, etiam quod illi contigisset otium sine iniuria, id se haud facile habiturum; temptari patientiam et temptatam contemni, temporaque esse Tullo regi aptiora quam Numae.
urn:cts:omar:stoa0179.stoa001.omar:1.32.5#ut tamen, quoniam Numa in pace religiones instituisset, a se bellicae caerimoniae proderentur nec gererentur solum, sed etiam indicerentur bella aliquo ritu, ius ab antiqua gente Aequiculis, quod nunc fetiales habent, descripsit, quo res repetuntur.
urn:cts:omar:stoa0179.stoa001.omar:1.32.6#legatus ubi ad fines eorum venit, unde res repetuntur, capite velato filo—lanae velamen est — 'audi, Iuppiter', inquit; 'audite, fines' — cuiuscumque gentis sunt, nominat—; aaudiat fas: ego sum publicus nuntius populi Romani; iuste pieque legatus venio verbisque meis fides sit'. peragit deinde postulata.
urn:cts:omar:stoa0179.stoa001.omar:1.32.7#inde Iouem testem facit: 'si ego iniuste inpieque illos homines illasque res dedier mihi exposco, tum patriae compotem me numquam siris esse'. haec,
urn:cts:omar:stoa0179.stoa001.omar:1.32.8#cum finis superscandit, haec, quicumque ei primus vir obvius fuit, haec portam ingrediens, haec forum ingressus paucis verbis carminis concipiendique iuris iurandi mutatis peragit.
urn:cts:omar:stoa0179.stoa001.omar:1.32.9#si non deduntur, quos exposcit, diebus tribus et triginta—tot enim sollemnes sunt — peractis bellum ita indicit: '
urn:cts:omar:stoa0179.stoa001.omar:1.32.10#audi, Iuppiter, et tu, Iane Quirine, diique omnes caelestes vosque, terrestres, vosque, inferni, audite: ego vos testor populum illum' — quicumque est, nominat—'iniustum esse neque ius persolvere. sed de istis rebus in patria maiores natu consulemus, quo pacto ius nostrum adipiscamur'. tum is nuntius Romam ad consulendum redit. confestim rex his ferme verbis patres consulebat:
urn:cts:omar:stoa0179.stoa001.omar:1.32.11#'quarum rerum, litium, causarum condixit pater patratus populi Romani Quiritium patri patrato Priscorum Latinorum hominibusque Priscis Latinis, quas res nec dederunt nec solverunt nec fecerunt, quas res dari, solvi, fieri oportuit, die' inquit ei, quem primum sententiam rogabat, 'quid censes?'
urn:cts:omar:stoa0179.stoa001.omar:1.32.12#tum ille: 'puro pioque duello quaerendas censeo itaque consentio consciscoque'. inde ordine alii rogabantur; quandoque pars maior eorum, qui aderant, in eandem sententiam ibat, bellum erat consensum. fieri solitum, ut fetialis hastam ferratam aut sanguineam praeustam ad fines eorum ferret et non minus tribus puberibus praesentibus diceret:
urn:cts:omar:stoa0179.stoa001.omar:1.32.13#'quod populi Priscorum Latinorum hominesque Prisci Latini adversus populum Romanum Quiritium fecerunt, deliquerunt, quod populus Romanus Quiritium bellum cum Priscis Latinis iussit esse senatusque populi Romani Quiritium censuit, consensit, conscivit, ut bellum cum Priscis Latinis fieret, ob eam rem ego populusque Romanus populis Priscorum Latinorum hominibusque Priscis Latinis bellum indico facioque.' id ubi dixisset, hastam in fines eorum emittebat.
urn:cts:omar:stoa0179.stoa001.omar:1.32.14#hoc tum modo ab Latinis repetitae res ac bellum indictum, moremque eum posteri acceperunt.
urn:cts:omar:stoa0179.stoa001.omar:1.33.1#Ancus demandata cura sacrorum flaminibus sacerdotibusque aliis, exercitu novo conscripto profectus Politorium, urbem Latinorum, vi cepit secutusque morem regum priorum, qui rem Romanam auxerant hostibus in civitatem accipiendis, multitudinem omnem Romam traduxit,
urn:cts:omar:stoa0179.stoa001.omar:1.33.2#et cum circa Palatium, sedem veterum Romanorum, Sabini Capitolium atque arcem, Caelium montem Albani inplessent, Aventinum novae multitudini datum. additi eodem haud ita multo post, Tellenis Ficanaque captis, novi cives.
urn:cts:omar:stoa0179.stoa001.omar:1.33.3#Politorium inde rursus bello repetitum, quod vacuum occupaverant Prisci Latini; eaque causa diruendae urbis eius fuit Romanis, ne hostium semper receptaculum esset.
urn:cts:omar:stoa0179.stoa001.omar:1.33.4#postremo omni bello Latino Medulliam conpulso aliquamdiu ibi Marte incerto varia victoria pugnatum est; nam et urbs tuta munitionibus praesidioque firmata valido erat, et castris in aperto positis aliquotiens exercitus Latinus comminus cum Romanis signa contulerat.
urn:cts:omar:stoa0179.stoa001.omar:1.33.5#ad ultimum omnibus copiis conisus Ancus acie primum vincit; inde ingenti praeda potens Romam redit, tum quoque multis milibus Latinorum in civitatem acceptis, quibus, ut iungeretur Palatio Aventinum, ad Murciae datae sedes.
urn:cts:omar:stoa0179.stoa001.omar:1.33.6#Ianiculum quoque adiectum, non inopia loci, sed ne quando ea arx hostium esset. id non muro solum, sed etiam ob commoditatem itineris ponte sublicio, tum primum in Tiberi facto, coniungi urbi placuit. Quiritium quoque fossa,
urn:cts:omar:stoa0179.stoa001.omar:1.33.7#haud parvum munimentum a planioribus aditu locis, Anci regis opus est.
urn:cts:omar:stoa0179.stoa001.omar:1.33.8#ingenti incremento rebus auctis cum in tanta multitudine hominum discrimine recte an perperam facti confuso facinora clandestina fierent, carcer ad terrorem increscentis audaciae media urbe inminens foro aedificatur.
urn:cts:omar:stoa0179.stoa001.omar:1.33.9#nec urbs tantum hoc rege crevit, sed etiam ager finesque: silva Maesia Veientibus adempta usque ad mare imperium prolatum et in ore Tiberis Ostia urbs condita, salinae circa factae egregieque rebus bello gestis aedis Iovis Feretrii amplificata.
urn:cts:omar:stoa0179.stoa001.omar:1.34.1#Anco regnante Lucumo, vir inpiger ac divitiis potens, Romam commigravit cupidine maxime ac spe magni honoris, cuius adipiscendi Tarquiniis—nam ibi quoque peregrina stirpe oriundus erat—facultas non fuerat.
urn:cts:omar:stoa0179.stoa001.omar:1.34.2#Demarati Corinthii filius erat, qui ob seditiones domo profugus cum Tarquiniis forte consedisset, uxore ibi ducta duos filios genuit. nomina his Lucumo atque Arruns fuerunt. Lucumo superfuit patri bonorum omnium heres; Arruns prior quam pater moritur uxore gravida relicta. nec diu manet superstes filio pater;
urn:cts:omar:stoa0179.stoa001.omar:1.34.3#qui cum, ignorans nurum ventrem ferre, inmemor in testando nepotis decessisset, puero post avi mortem in nullam sortem bonorum nato ab inopia Egerio inditum nomen. Lucumoni contra omnium heredi bonorum cum divitiae iam animos facerent,
urn:cts:omar:stoa0179.stoa001.omar:1.34.4#auxit ducta in matrimonium Tanaquil summo loco nata et quae haud facile iis, in quibus nata erat, humiliora sineret ea, quo innupsisset.
urn:cts:omar:stoa0179.stoa001.omar:1.34.5#spernentibus Etruscis Lucumonem exule advena ortum, ferre indignitatem non potuit oblitaque ingenitae erga patriam caritatis, dummodo virum honoratum videret, consilium migrandi ab Tarquiniis cepit.
urn:cts:omar:stoa0179.stoa001.omar:1.34.6#Roma est ad id potissimum visa: in novo populo, ubi omnis repentina atque ex virtute nobilitas sit, futurum locum forti ac strenuo viro; regnasse Tatium Sabinum, arcessitum in regnum Numam a Curibus, et Ancum Sabina matre ortum nobilemque una imagine Numae esse.
urn:cts:omar:stoa0179.stoa001.omar:1.34.7#facile persuadet ut cupido honorum et cui Tarquinii materna tantum patria esset. sublatis itaque rebus amigrant Romam. ad Ianiculum forte ventum erat.
urn:cts:omar:stoa0179.stoa001.omar:1.34.8#ibi ei carpento sedenti cum uxore aquila suspensis demissa leniter alis pilleum aufert superque carpentum cum magno clangore volitans rursus velut ministerio divinitus missa capiti apte reponit;
urn:cts:omar:stoa0179.stoa001.omar:1.34.9#inde sublimis abit. accepisse id augurium laeta dicitur Tanaquil, perita, ut vulgo Etrusci, caelestium prodigiorum mulier. excelsa et alta sperare complexa virum iubet: eam alitem, ea regione caeli et eius dei nuntiam venisse, circa summum culmen hominis auspicium fecisse, levasse humano superpositum capiti decus, ut divinitus eidem redderet.
urn:cts:omar:stoa0179.stoa001.omar:1.34.10#has spes cogitationesque secum portantes urbem ingressi sunt domicilioque ibi conparato L. Tarquinium Priscum edidere nomen.
urn:cts:omar:stoa0179.stoa001.omar:1.34.11#Romanis conspicuum eum novitas divitiaeque faciebant; et ipse fortunam benigno adloquio, comitate invitandi beneficiisque, quos poterat, sibi conciliando adiuvabat, donec in regiam quoque de eo fama perlata est.
urn:cts:omar:stoa0179.stoa001.omar:1.34.12#notitiamque eam brevi apud regem liberaliter dextereque obeundo officia in familiaris amicitiae adduxerat iura, ut publicis pariter ac privatis consiliis bello domique interesset et per omnia expertus postremo tutor etiam liberis regis testamento institueretur.
urn:cts:omar:stoa0179.stoa001.omar:1.35.1#regnavit Ancus annos quattuor et viginti, cuilibet superiorum regum belli pacisque et artibus et gloria par. iam filii prope puberem aetatem erant. eo magis Tarquinius instare, ut quam primum comitia regi creando fierent;
urn:cts:omar:stoa0179.stoa001.omar:1.35.2#quibus indictis sub tempus pueros venatum ablegavit. isque primus et petisse ambitiose regnum et orationem dicitur habuisse ad conciliandos plebis animos conpositam:
urn:cts:omar:stoa0179.stoa001.omar:1.35.3#cum se non rem novam petere, quippe qui non primus, quod quisquam indignari mirarive posset, sed tertius Romae peregrinus regnum adfectet; et Tatium non ex peregrino solum sed etiam ex hoste regem factum, et Numam ignarum urbis non petentem in regnum ultro accitum:
urn:cts:omar:stoa0179.stoa001.omar:1.35.4#se, ex quo sui potens fuerit, Romam cum coniuge ac fortunis omnibus commigrasse; maiorem partem aetatis eius, qua civilibus officiis fungantur homines, Romae se quam in vetere patria vixisse;
urn:cts:omar:stoa0179.stoa001.omar:1.35.5#domi militiaeque sub haud paenitendo magistro, ipso Anco rege, Romana se iura, Romanos ritus didicisse; obsequio et observantia in regem cum omnibus, benignitate erga alios cum rege ipso certasse.
urn:cts:omar:stoa0179.stoa001.omar:1.35.6#haec eum haud falsa memorantem ingenti consensu populus Romanus regnare iussit. ergo virum cetera egregium secuta, quam in petendo habuerat, etiam regnantem ambitio est; nec minus regni sui firmandi quam augendae rei publicae memor centum in patres legit, qui deinde minorum gentium sunt appellati, factio haud dubia regis, cuius beneficio in curiam venerant. bellum primum cum Latinis gessit
urn:cts:omar:stoa0179.stoa001.omar:1.35.7#et oppidum ibi Apiolas vi cepit praedaque inde maiore, quam quanta belli fama fuerat, revecta ludos opulentius instructiusque quam priores reges fecit.
urn:cts:omar:stoa0179.stoa001.omar:1.35.8#tum primum circo, qui nunc maximus dicitur, designatus locus est. loca divisa patribus equitibusque, ubi spectacula sibi quisque facerent;
urn:cts:omar:stoa0179.stoa001.omar:1.35.9#fori appellati. spectavere furcis duodenos ab terra spectacula alta sustinentibus pedes. ludicrum fuit equi pugilesque, ex Etruria maxime acciti. sollemnes, deinde annui, mansere ludi, Romani magnique varie appellati.
urn:cts:omar:stoa0179.stoa001.omar:1.35.10#ab eodem rege et circa forum privatis aedificanda divisa sunt loca; porticus tabernaeque factae.
urn:cts:omar:stoa0179.stoa001.omar:1.36.1#muro quoque lapideo circumdare urbem parabat, cum Sabinum bellum coeptis intervenit. adeoque ea subita res fuit, ut prius Anienem transirent hostes, quam obviam ire ac prohibere exercitus Romanus posset.
urn:cts:omar:stoa0179.stoa001.omar:1.36.2#itaque trepidatum Romae est, et primo dubia victoria magna utrimque caede pugnatum est. reductis deinde in castra hostium copiis datoque spatio Romanis ad conparandum de integro bellum Tarquinius, equitem maxime suis deesse viribus ratus ad Ramnes, Titienses, Luceres, quas centurias Romulus scripserat, addere alias constituit suoque insignes relinquere nomine.
urn:cts:omar:stoa0179.stoa001.omar:1.36.3#id quia inaugurate Romulus fecerat, negare Attus Navius, inclitus ea tempestate augur, neque mutari neque novum constitui, nisi aves addixissent, posse.
urn:cts:omar:stoa0179.stoa001.omar:1.36.4#ex eo ira regi mota, eludensque artem, ut ferunt, 'agedum' inquit, 'divine tu, inaugura, fierine possit, quod nunc ego mente concipio'. cum ille in augurio rem expertus profecto futuram dixisset, 'atqui hoc animo agitavi' inquit, 'te novacula cotem discissurum; cape haec et perage, quod aves tuae fieri posse portendunt'. tum illum haud cunctanter discidisse cotem ferunt.
urn:cts:omar:stoa0179.stoa001.omar:1.36.5#statua Atti capite velato, quo in loco res acta est, in comitio in gradibus ipsis ad laevam curiae fuit; cotem quoque eodem loco sitam fuisse memorant, ut esset ad posteros miraculi eius monumentum.
urn:cts:omar:stoa0179.stoa001.omar:1.36.6#auguriis certe sacerdotioque augurum tantus honos accessit, ut nihil belli domique postea nisi auspicato gereretur, concilia populi, exercitus vocati, summa rerum, ubi aves non admisissent, dirimerentur.
urn:cts:omar:stoa0179.stoa001.omar:1.36.7#neque tum Tarquinius de equitum centuriis quicquam mutavit; numero alterum tantum adiecit, ut mille et octingenti equites in tribus centuriis essent—
urn:cts:omar:stoa0179.stoa001.omar:1.36.8#posteriores modo sub iisdem nominibus, qui additi erant, appellati sunt, quas nunc, quia geminatae sunt, sex vocant centurias.
urn:cts:omar:stoa0179.stoa001.omar:1.37.1#hac parte copiarum aucta iterum cum Sabinis confligitur. sed praeterquam quod viribus creverat Romanus exercitus, ex occulto etiam additur dolus missis, qui magnam vim lignorum, in Anienis ripa iacentem ardentem in flumen conicerent: ventoque iuvante accensa ligna et pleraque, in ratibus, inpacta sublicis cum haererent, pontem incendunt.
urn:cts:omar:stoa0179.stoa001.omar:1.37.2#ea quoque res in pugna terrorem attulit Sabinis et fusis eadem fugam inpediit; multique mortales, cum hostem effugissent, in flumine ipso periere; quorum fluitantia arma ad urbem cognita in Tiberi prius paene, quam nuntiari posset, insignem victoriam fecere.
urn:cts:omar:stoa0179.stoa001.omar:1.37.3#eo proelio praecipua equitum gloria fuit: utrimque ab cornibus positos, cum iam pelleretur media peditum suorum acies, ita incurrisse ab lateribus ferunt, ut non sisterent modo Sabinas legiones ferociter instantes cedentibus, sed subito in fugam averterent.
urn:cts:omar:stoa0179.stoa001.omar:1.37.4#montes effuso cursu Sabini petebant, et pauci tenuere; maxima pars, ut ante dictum est, ab equitibus in flumen acti sunt.
urn:cts:omar:stoa0179.stoa001.omar:1.37.5#Tarquinius instandum perterritis ratus, praeda captivisque Romam missis, spoliis hostium—id votum Vulcano erat — ingenti cumulo accensis, pergit porro in agrum Sabinum exercitum inducere;
urn:cts:omar:stoa0179.stoa001.omar:1.37.6#et quamquam male gesta res erat nec gesturos melius sperare poterant, tamen, quia consulendi res non dabat spatium, iere obviam Sabini tumultuario milite iterumque ibi fusi perditis iam prope rebus pacem petiere.
urn:cts:omar:stoa0179.stoa001.omar:1.38.1#Collatia et quidquid citra Collatiam agri erat, Sabinis ademptum; Egerius—fratris hic filius erat regis—Collatiae in praesidio relictus. deditosque Collatinos ita accipio eamque deditionis formulam esse;
urn:cts:omar:stoa0179.stoa001.omar:1.38.2#rex interrogavit: 'estisne vos legati oratoresque missi a populo Conlatino, ut vos populumque Collatinum dederetis?' sumus. 'estne populus Collatinus in sua potestate?' est. 'deditisne vos populumque Collatinum, urbem, agros, aquam, terminos, delubra, utensilia, divina humanaque omnia in meam populique Romani dicionem?'
urn:cts:omar:stoa0179.stoa001.omar:1.38.3#dedimus. 'at ego recipio'. bello Sabino perfecto Tarquinius triumphans Romam redit. inde Priscis Latinis bellum fecit.
urn:cts:omar:stoa0179.stoa001.omar:1.38.4#ubi nusquam ad universae rei dimicationem ventum est; ad singula oppida circumferendo arma omne nomen Latinum domuit. Corniculum, Ficulea vetus, Cameria, Crustumerium, Ameriola, Medullia, Nomentum, haec de Priscis Latinis aut qui ad Latinos defecerant, capta oppida. pax deinde est facta.
urn:cts:omar:stoa0179.stoa001.omar:1.38.5#maiore inde animo pacis opera inchoata, quam quanta mole gesserat bella, ut non quietior populus domi esset, quam militiae fuisset;
urn:cts:omar:stoa0179.stoa001.omar:1.38.6#nam et muro lapideo, cuius exordium operis Sabino bello turbatum erat, urbem, qua nondum munierat, cingere parat et infima urbis loca circa forum aliasque interiectas collibus convalles, quia ex planis locis haud facile evehebant aquas, cloacis fastigio in Tiberim ductis siccat et aream ad aedem in Capitolio Iovis,
urn:cts:omar:stoa0179.stoa001.omar:1.38.7#quam voverat bello Sabino, iam praesagiente animo futuram olim amplitudinem loci occupat fundamentis.
urn:cts:omar:stoa0179.stoa001.omar:1.39.1#eo tempore in regia prodigium visu eventuque mirabile fuit: puero dormienti, cui Servio Tullio fuit nomen, caput arsisse ferunt multorum in conspectu.
urn:cts:omar:stoa0179.stoa001.omar:1.39.2#plurimo igitur clamore inde ad tantae rei miraculum orto excitos reges, et cum quidam familiarium aquam ad restinguendum ferret, ab regina retentum, sedatoque eam tumultu moveri vetuisse puerum, donec sua sponte experrectus esset.
urn:cts:omar:stoa0179.stoa001.omar:1.39.3#mox cum somno et flammam abisse. tum abducto in secretum viro Tanaquil 'uiden tu puerum hunc' inquit, 'quem tam humili cultu educamus? scire licet hunc lumen quondam rebus nostris dubiis futurum praesidiumque regiae adflictae; proinde materiam ingentis publice privatimque decoris omni indulgentia nostra nutriamus'.
urn:cts:omar:stoa0179.stoa001.omar:1.39.4#inde puerum liberum loco coeptum haberi erudirique artibus, quibus ingenia ad magnae fortunae cultum excitantur. evenit facile, quod diis cordi esset: iuvenis evasit vere indolis regiae, nec, cum quaereretur gener Tarquinio, quisquam Romanae iuventutis ulla arte conferri potuit, filiamque ei suam rex despondit.
urn:cts:omar:stoa0179.stoa001.omar:1.39.5#hic quacumque de causa tantus illi honos habitus credere prohibet serva natum eum parvumque ipsum servisse. eorum magis sententiae sum, qui Corniculo capto Servi Tulli, qui princeps in illa urbe fuerat, gravidam viro occiso uxorem, cum inter reliquas captivas cognita esset, ob unicam nobilitatem ab regina Romana prohibitam ferunt servitio partum Romae edidisse in Prisci Tarquini domo;
urn:cts:omar:stoa0179.stoa001.omar:1.39.6#inde tanto beneficio et inter mulieres familiaritatem auctam, et puerum, ut in domo a parvo eductum, in caritate atque honore fuisse; fortunam matlis, quod capta patria in hostium manus venerit, ut serva natus crederetur, fecisse.
urn:cts:omar:stoa0179.stoa001.omar:1.40.1#duodequadragesimo ferme anno, ex quo regnare coeperat Tarquinius, non apud regem modo sed apud patres plebemque longe maximo honore Servius Tullius erat.
urn:cts:omar:stoa0179.stoa001.omar:1.40.2#tum Anci filii duo, etsi antea semper pro indignissimo habuerant se patrio regno tutoris fraude pulsos, regnare Romae advenam non modo vicinae sed ne Italicae quidem stirpis, tum inpensius iis indignitas crescere,
urn:cts:omar:stoa0179.stoa001.omar:1.40.3#si ne ab Tarquinio quidem ad se rediret regnum, sed praeceps inde porro ad servitia caderet, ut in eadem civitate post centesimum fere annum quod Romulus, deo prognatus, deus ipse, tenuerit regnum, donec in terris fuerit, id servus serva natus possideat. cum commune Romani nominis tum praecipue id domus suae dedecus fore, si Anci regis virili stirpe salva non modo advenis sed servis etiam regnum Romae pateret.
urn:cts:omar:stoa0179.stoa001.omar:1.40.4#ferro igitur eam arcere contumeliam statuunt. sed et iniuriae dolor in Tarquinium ipsum magis quam in Servium eos stimulabat, et quia gravior ultor caedis, si superesset, rex futurus erat quam privatus, tum Servio occiso quemcumque alium generum delegisset, eundem regni heredem facturus videbatur,
urn:cts:omar:stoa0179.stoa001.omar:1.40.5#ob haec ipsi regi insidiae parantur. ex pastoribus duo ferocissimi delecti ad facinus, quibus consueti erant uterque agrestibus ferramentis, in vestibulo regiae quam potuere tumultuosissime specie rixae in se omnes apparitores regios convertunt; inde, cum ambo regem appellarent clamorque eorum penitus in regiam pervenisset, vocati ad regem pergunt.
urn:cts:omar:stoa0179.stoa001.omar:1.40.6#primo uterque vociferari et certatim alter alteri obstrepere; coerciti ab lictore et iussi in vicem dicere tandem obloqui desistunt;
urn:cts:omar:stoa0179.stoa001.omar:1.40.7#unus rem ex conposito orditur. dum intentus in eum se rex totus averteret, alter elatam securim in caput deiecit, relictoque in vulnere telo ambo se foras eiciunt.
urn:cts:omar:stoa0179.stoa001.omar:1.41.1#Tarquinium moribundum cum, qui circa erant, excepissent, illos fugientes lictores conprehendunt. clamor inde concursusque populi, mirantium, quid rei esset. Tanaquil inter tumultum claudi regiam iubet, arbitros eicit. simul quae curando vulneri opus sunt, tamquam spes subesset, sedulo conparat, simul, si destituat spes, alia praesidia molitur.
urn:cts:omar:stoa0179.stoa001.omar:1.41.2#Servio propere accito cum paene exanguem virum ostendisset, dextram tenens orat, ne inultam mortem soceri, ne socrum inimicis ludibrio esse sinat. '
urn:cts:omar:stoa0179.stoa001.omar:1.41.3#tuum est' inquit, 'Servi, si vir es, regnum, non eorum, qui alienis manibus pessimum facinus fecere. erige te deosque duces sequere, qui clarum hoc fore caput divino quondam circumfuso igni portenderunt. nunc te illa caelestis excitet flamma, nunc expergiscere vere. et nos peregrini regnavimus; qui sis, non unde natus sis, reputa. si tua re subita consilia torpent, at tu mea consilia sequere.'
urn:cts:omar:stoa0179.stoa001.omar:1.41.4#cum clamor impetusque multitudinis vix sustineri posset, ex superiore parte aedium per fenestras in Novam viam versas—habitabat enim rex ad Iouis Statoris—populum Tanaquil adloquitur.
urn:cts:omar:stoa0179.stoa001.omar:1.41.5#iubet bono animo esse: sopitum fuisse regem subito ictu; ferrum haud alte in corpus descendisse; iam ad se redisse; inspectum vulnus absterso cruore; omnia salubria esse; confidere prope diem ipsum eos visuros; interim Servio Tullio iubere populum dicto audientem esse; eum iura redditurum obiturumque alia regis munia esse.
urn:cts:omar:stoa0179.stoa001.omar:1.41.6#Servius cum trabea et lictoribus prodit ac sede regia sedens alia decernit, de aliis consulturum se regem esse simulat. itaque per aliquot dies, cum iam expirasset Tarquinius, celata morte per speciem alienae fungendae vicis suas opes firmavit. tum demum palam factum est conploratione in regia orta. Servius praesidio firmo munitus primus iniussu populi voluntate patrum regnavit.
urn:cts:omar:stoa0179.stoa001.omar:1.41.7#Anci liberi iam tum, cum conprensis sceleris ministris ut vivere regem et tantas esse opes Servi nuntiatum est, Suessam Pometiam exulatum ierant.
urn:cts:omar:stoa0179.stoa001.omar:1.42.1#nec iam publicis magis consiliis Servius quam privatis munire opes et ne, qualis Anci liberum animus adversus Tarquinium fuerat, talis adversus se Tarquini liberum esset, duas filias iuvenibus regiis, Lucio atque Arrunti Tarquiniis, iungit;
urn:cts:omar:stoa0179.stoa001.omar:1.42.2#nec rupit tamen fati necessitatem humanis consiliis, quin invidia regni etiam inter domesticos infida omnia atque infesta faceret. peropportune ad praesentis quietem status bellum cum Veientibus—iam enim indutiae exierant—aliisque Etruscis sumptum.
urn:cts:omar:stoa0179.stoa001.omar:1.42.3#in eo bello et virtus et fortuna enituit Tulli; fusoque ingenti hostium exercitu haud dubius rex, seu patrum seu plebis animos periclitaretur, Romam rediit. Adgrediturque inde ad pacis longe maximum opus,
urn:cts:omar:stoa0179.stoa001.omar:1.42.4#ut, quem ad modum Numa divini auctor iuris fuisset, ita Servium conditorem omnis in civitate discriminis ordinumque, quibus inter gradus dignitatis fortunaeque aliquid interlucet, posteri fama ferrent.
urn:cts:omar:stoa0179.stoa001.omar:1.42.5#census enim instituit, rem saluberrimam tanto futuro imperio, ex quo belli pacisque munia non viritim, ut ante, sed pro habitu pecuniarum fierent; tum classes centuriasque et hunc ordinem ex censu discripsit vel paci decorum vel bello.
urn:cts:omar:stoa0179.stoa001.omar:1.43.1#ex iis, qui centum milium aeris aut maiorem censum haberent, octoginta confecit centurias, quadragenas seniorum ac iuniorum;
urn:cts:omar:stoa0179.stoa001.omar:1.43.2#prima classis omnes appellati; seniores ad urbis custodiam ut praesto essent, iuvenes ut foris bella gererent. arma his imperata galea, clipeum, ocreae, lorica, omnia ex aere, haec, ut tegumenta corporis essent;
urn:cts:omar:stoa0179.stoa001.omar:1.43.3#tela in hostem hastaque et gladius. additae huic classi duae fabrum centuriae, quae sine armis stipendia facerent; datum munus, ut machinas in bello ferrent.
urn:cts:omar:stoa0179.stoa001.omar:1.43.4#secunda classis intra centum usque ad quinque et septuaginta milium censum instituta, et ex iis, senioribus iunioribusque, viginti conscriptae centuriae.
urn:cts:omar:stoa0179.stoa001.omar:1.43.5#arma imperata scutum pro clipeo et praeter loricam omnia eadem. tertiae classis in quinquaginta milium censum esse voluit; totidem centuriae et hae eodemque discrimine aetatium factae. nec de armis quicquam mutatum, ocreae tantum ademptae.
urn:cts:omar:stoa0179.stoa001.omar:1.43.6#in quarta classe census quinque et viginti milium; totidem centuriae factae. arma mutata, nihil praeter hastam et verutum datum.
urn:cts:omar:stoa0179.stoa001.omar:1.43.7#quinta classis aucta; centuriae triginta factae. fundas lapidesque missiles hi secum gerebant.
urn:cts:omar:stoa0179.stoa001.omar:1.43.8#in his accensi cornicines tubicinesque, in duas centurias distributi. undecim milibus haec classis censebatur. hoc minor census reliquam multitudinem habuit; inde una centuria facta est immunis militia ita pedestri exercitu ornato distributoque equitum ex primoribus civitatis duodecim scripsit centurias.
urn:cts:omar:stoa0179.stoa001.omar:1.43.9#sex item alias centurias, tribus ab Romulo institutis, sub iisdem, quibus inauguratae erant, nominibus fecit. ad equos emendos dena milia aeris ex publico data, et, quibus equos alerent, viduae adtributae, quae bina milia aeris in annos singulos penderent. haec omnia in dites a pauperibus inclinata onera.
urn:cts:omar:stoa0179.stoa001.omar:1.43.10#deinde est honos additus; non enim, ut ab Romulo traditum ceteri servaverant reges, viritim suffragium eadem vi eodemque iure promisce omnibus datum est, sed gradus facti, ut neque exclusus quisquam suffragio videretur et vis omnis penes primores civitatis esset. equites enim vocabantur primi;
urn:cts:omar:stoa0179.stoa001.omar:1.43.11#octoginta inde primae classis centuriae primum peditum vocabantur; ibi si variaret, quod raro incidebat, ut secundae classis vocarentur; nec fere umquam infra ita descenderunt, ut ad infimos pervenirent.
urn:cts:omar:stoa0179.stoa001.omar:1.43.12#nec mirari oportet hunc ordinem, qui nunc est post expletas quinque et triginta tribus duplicato earum numero centuriis iuniorum seniorumque, ad institutam ab Servio Tullio summam non convenire.
urn:cts:omar:stoa0179.stoa001.omar:1.43.13#quadrifariam enim urbe divisa regionibus collibusque, qui habitabantur, partes eas tribus appellavit, ut ego arbitror, ab tributo; nam eius quoque aequaliter ex censu conferendi ab eodem inita ratio est; neque eae tribus ad centuriarum distributionem numerumque quicquam pertinuere.
urn:cts:omar:stoa0179.stoa001.omar:1.44.1#censu perfecto, quem maturaverat metu legis de incensis latae cum vinculorum minis mortisque, edixit, ut omnes cives Romani, equites peditesque, in suis quisque centuriis in campo Martio prima luce adessent.
urn:cts:omar:stoa0179.stoa001.omar:1.44.2#ibi instructum exercitum omnem suovetaurilibus lustravit; idque conditum lustrum appellatum, quia is censendo finis factus est. milia octoginta eo lustro civium censa dicuntur; adicit scriptorum antiquissimus Fabius Pictor, eorum, qui arma ferre possent, eum numerum fuisse.
urn:cts:omar:stoa0179.stoa001.omar:1.44.3#ad eam multitudinem urbs quoque amplificanda visa est. addit duos colles, Quirinalem Viminalemque; inde deinceps auget Esquilias ibique ipse, ut loco dignitas fieret, habitat.
urn:cts:omar:stoa0179.stoa001.omar:1.44.4#aggere et fossis et muro circumdat urbem; ita pomerium profert. pomerium, verbi vim solam intuentes, postmoerium interpretantur esse; est autem magis circamoerium, locus, quem in condendis urbibus quondam Etrusci, qua murum ducturi erant, certis circa terminis inaugurato consecrabant, ut neque interiore parte aedificia moenibus continuarentur, quae nunc vulgo etiam coniungunt, et extrinsecus puri aliquid ab humano cultu pateret soli.
urn:cts:omar:stoa0179.stoa001.omar:1.44.5#hoc spatium, quod neque habitari neque arari fas erat, non magis, quod post murum esset, quam quod murus post id, pomerium Romani appellarunt; et in urbis incremento semper, quantum moenia processura erant, tantum termini hi consecrati proferebantur.
urn:cts:omar:stoa0179.stoa001.omar:1.45.1#aucta civitate magnitudine urbis, formatis omnibus domi et ad belli et ad pacis usus, ne semper armis opes adquirerentur, consilio augere imperium conatus est, simul et aliquod addere urbi decus.
urn:cts:omar:stoa0179.stoa001.omar:1.45.2#iam tum erat inclitum Dianae Ephesiae fanum; id communiter a civitatibus Asiae factum fama ferebat. eum consensum deosque consociatos laudare mire Servius inter proceres Latinorum, cum quibus publice privatimque hospitia amicitiasque de industria iunxerat. saepe iterando eadem perpulit tandem, ut Romae fanum Dianae populi Latini cum populo Romano facerent. ea erat confessio caput rerum Romam esse,
urn:cts:omar:stoa0179.stoa001.omar:1.45.3#de quo totiens armis certatum fuerat. id quamquam omissum iam ex omnium cura Latinorum ob rem totiens infeliciter temptatam armis videbatur, uni se ex Sabinis fors dare visa est privato consilio imperii recuperandi.
urn:cts:omar:stoa0179.stoa001.omar:1.45.4#bos in Sabinis nata cuidam patri familiae dicitur miranda magnitudine ac specie; fixa per multas aetates cornua in vestibulo templi Dianae monumentum ei fuere miraculo.
urn:cts:omar:stoa0179.stoa001.omar:1.45.5#habita, ut erat, res prodigii loco est; et cecinere vates, cuius civitatis eam civis Dianae immolasset, ibi fore imperium; idque carmen pervenerat ad antistitem fani Dianae.
urn:cts:omar:stoa0179.stoa001.omar:1.45.6#Sabinusque, ut prima apta dies sacrificio visa est, bovem Romam actam deducit ad fanum Dianae et ante aram statuit. ibi antistes Romanus, cum eum magnitudo victumae celebrata fama movisset, memor responsi Sabinum ita adloquitur: 'quidnam tu, hospes, paras?' inquit 'inceste sacrificium Dianae facere? quin tu ante vivo perfunderis flumine? infima valle praefluit Tiberis'. religione tactus hospes,
urn:cts:omar:stoa0179.stoa001.omar:1.45.7#qui omnia, ut prodigio responderet eventus, cuperet rite facta, extemplo descendit ad Tiberim. interea Romanus immolat Dianae bovem. id mire gratum regi atque civitati fuit.
urn:cts:omar:stoa0179.stoa001.omar:1.46.1#Servius quamquam iam usu haud dubie regnum possederat, tamen, quia interdum iactari voces a iuvene Tarquinio audiebat se iniussu populi regnare, conciliata prius voluntate plebis agro capto ex hostibus viritim diviso ausus est ferre ad populum, vellent iuberentne se regnare; tantoque consensu, quanto haud quisquam alius ante, rex est declaratus.
urn:cts:omar:stoa0179.stoa001.omar:1.46.2#neque ea res Tarquinio spem adfectandi regni minuit; immo eo inpensius, quia de agro plebis adversa patrum voluntate senserat agi, criminandi Servi apud patres crescendique in curia sibi occasionem datam ratus est, et ipse iuvenis ardentis animi et domi uxore Tullia inquietum animum stimulante.
urn:cts:omar:stoa0179.stoa001.omar:1.46.3#tulit enim et Romana regia sceleris tragici exemplum, ut taedio regum maturior veniret libertas ultimumque regnum esset, quod scelere partum foret. hic L. Tarquinius—
urn:cts:omar:stoa0179.stoa001.omar:1.46.4#Prisci Tarquini regis filius neposne fuerit, parum liquet; pluribus tamen auctoribus filium ediderim—fratrem habuerat Arruntem Tarquinium, mitis ingenii iuvenem.
urn:cts:omar:stoa0179.stoa001.omar:1.46.5#his duobus, ut ante dictum est, duae Tulliae, regis filiae, nupserant, et ipsae longe dispares moribus. forte ita inciderat, ne duo violenta ingenia matrimonio iungerentur, fortuna, credo, populi Romani, quo diuturnius Servi regnum esset constituique civitatis mores possent.
urn:cts:omar:stoa0179.stoa001.omar:1.46.6#angebatur ferox Tullia nihil materiae in viro neque ad cupiditatem neque ad audaciam esse; tota in alterum aversa Tarquinium eum mirari, eum virum dicere ac regio sanguine ortum; spernere sororem, quod virum nacta muliebri cessaret audacia.
urn:cts:omar:stoa0179.stoa001.omar:1.46.7#contrahit celeriter similitudo eos, ut fere fit: malum malo aptissimum; sed initium turbandi omnia a femina ortum est. ea secretis viri alieni adsuefacta sermonibus nullis verborum contumeliis parcere de viro ad fratrem, de sorore ad virum; et se rectius viduam et illum caelibem futurum fuisse contendere, quam cum inpari iungi, ut elanguescendum aliena ignavia esset.
urn:cts:omar:stoa0179.stoa001.omar:1.46.8#si sibi eum, quo digna esset, dii dedissent virum, domi se prope diem visuram regnum fuisse, quod apud patrem videat. celeriter adulescentem suae temeritatis implet.
urn:cts:omar:stoa0179.stoa001.omar:1.46.9#Lucius Tarquinius et Tullia minor, prope continuatis funeribus cum domos vacuas novo matrimonio fecissent, iunguntur nuptiis magis non prohibente Servio quam adprobante.
urn:cts:omar:stoa0179.stoa001.omar:1.47.1#tum vero in dies infestior Tulli senectus, infestius coepit regnum esse. iam enim ab scelere ad aliud spectare mulier scelus, nec nocte nec interdiu virum conquiescere pati, ne gratuita praeterita parricidia essent:
urn:cts:omar:stoa0179.stoa001.omar:1.47.2#non sibi defuisse, cui nupta diceretur, nec cum quo tacita serviret; defuisse, qui se regno dignum putaret, qui meminisset se esse Prisci Tarquini filium, qui habere quam sperare regnum mallet. '
urn:cts:omar:stoa0179.stoa001.omar:1.47.3#si tu is es, cui nuptam esse me arbitror, et virum et regem appello; sin minus, eo nunc peius mutata res est, quod istic cum ignavia est scelus.
urn:cts:omar:stoa0179.stoa001.omar:1.47.4#quin accingeris? non tibi ab Corintho nec ab Tarquiniis, ut patri tuo, peregrina regna moliri necesse est; di te penates patriique et patris imago et domus regia et in domo regale solium et nomen Tarquinium creat vocatque regem.
urn:cts:omar:stoa0179.stoa001.omar:1.47.5#aut si ad haec parum est animi, quid frustraris civitatem? quid te ut regium iuvenem conspici sinis? facesse hinc Tarquinios aut Corinthum, devolvere retro ad stirpem,
urn:cts:omar:stoa0179.stoa001.omar:1.47.6#fratris similior quam patris'. his aliisque increpando iuvenem instigat nec conquiescere ipsa potest, si, cum Tanaquil, peregrina mulier, tantum moliri potuisset animo, ut duo continua regna viro ac deinceps genero dedisset, ipsa, regio semine orta, nullum momentum in dando adimendoque regno faceret.
urn:cts:omar:stoa0179.stoa001.omar:1.47.7#his muliebribus instinctus furiis Tarquinius circumire et prensare minorum maxime gentium patres; admonere paterni beneficii ac pro eo gratiam repetere; allicere donis iuvenes; cum de se ingentia pollicendo tum regis criminibus omnibus locis crescere.
urn:cts:omar:stoa0179.stoa001.omar:1.47.8#postremo, ut iam agendae rei tempus visum est, stipatus agmine armatorum in forum inrupit. inde omnibus perculsis pavore in regia sede pro curia sedens patres in curiam per praeconem ad regem Tarquinium citari iussit. convenere extemplo,
urn:cts:omar:stoa0179.stoa001.omar:1.47.9#alii iam ante ad hoc praeparati, alii metu, ne non venisse fraudi esset, novitate ac miraculo attoniti et iam de Servio actum rati.
urn:cts:omar:stoa0179.stoa001.omar:1.47.10#ibi Tarquinius maledicta ab stirpe ultima orsus: servum servaque natum post mortem indignam parentis sui, non interregno, ut antea, irlto, non comitiis habitis, non per suffragium populi, non auctoribus patribus, muliebri dono regnum occupasse.
urn:cts:omar:stoa0179.stoa001.omar:1.47.11#ita natum, ita creatum regem, fautorem infimi generis hominum, ex quo ipse sit, odio alienae honestatis ereptum primoribus agrum sordidissimo cuique divisisse;
urn:cts:omar:stoa0179.stoa001.omar:1.47.12#omnia onera, quae communia quondam fuerint, inclinasse in primores civitatis; instituisse census, ut insignis ad invidiam locupletiorum fortuna esset et parata, unde, ubi vellet, egentissimis largiretur.
urn:cts:omar:stoa0179.stoa001.omar:1.48.1#huic orationi Servius cum intervenisset trepido nuntio excitatus, extemplo a vestibulo curiae magna voce 'quid hoc' inquit, 'Tarquini, rei est? qua tu audacia me vivo vocare ausus es patres aut in sede considere mea?'
urn:cts:omar:stoa0179.stoa001.omar:1.48.2#cum ille ferociter ad haec, se patris sui tenere sedem, multo quam servum potiorem filium regis regni heredem, satis illum diu per licentiam eludentem insultasse dominis, clamor ab utriusque fautoribus oritur, et concursus populi fiebat in curiam apparebatque regnaturum, qui vicisset.
urn:cts:omar:stoa0179.stoa001.omar:1.48.3#tum Tarquinius necessitate iam etiam ipsa cogente ultima audere, multo et aetate et viribus validior, medium arripit Servium elatumque e curia in inferiorem partem per gradus deicit;
urn:cts:omar:stoa0179.stoa001.omar:1.48.4#inde ad cogendum senatum in curiam redit. fit fuga regis apparitorum atque comitum; ipse prope exanguis, cum sine regio comitatu domum se reciperet, ab iis, qui missi ab Tarquinio fugientem consecuti erant, interficitur.
urn:cts:omar:stoa0179.stoa001.omar:1.48.5#creditur, quia non abhorret a cetero scelere, admonitu Tulliae id factum. carpento certe, id quod satis constat, in forum invecta nec reverita coetum virorum evocavit virum e curia regemque prima appellavit.
urn:cts:omar:stoa0179.stoa001.omar:1.48.6#a quo facessere iussa ex tanto tumultu cum se domum reciperet pervenissetque ad summum Cyprium vicum, ubi Dianium nuper fuit, flectenti carpentum dextra in Urbium clivum, ut in collem Esquiliarum eveheretur, restitit pavidus atque inhibuit frenos is, qui iumenta agebat, iacentemque dominae Servium trucidatum ostendit.
urn:cts:omar:stoa0179.stoa001.omar:1.48.7#foedum inhumanumque inde traditur scelus, monumentoque locus est. Sceleratum vicum vocant, quo amens agitantibus furiis sororis ac viri Tullia per patris corpus carpentum egisse fertur partemque sanguinis ac caedis paternae cruento vehiculo, contaminata ipsa respersaque, tulisse ad penates suos virique sui, quibus iratis malo regni principio similes prope diem exitus sequerentur. Servius Tullius regnavit annos quattuor
urn:cts:omar:stoa0179.stoa001.omar:1.48.8#et quadraginta ita, ut bono etiam moderatoque succedenti regi difficilis aemulatio esset. ceterum id quoque ad gloriam accessit, quod cum illo simul iusta ac legitima regna occiderunt.
urn:cts:omar:stoa0179.stoa001.omar:1.48.9#id ipsum tam mite ac tam moderatum imperium tamen, quia unius esset, deponere eum in animo habuisse quidam auctores sunt, ni scelus intestinum liberandae patriae consilia agitanti intervenisset.
urn:cts:omar:stoa0179.stoa001.omar:1.49.1#inde L. Tarquinius regnare occepit, cui Superbo cognomen facta indiderunt, quia socerum gener sepultura prohibuit, Romulum quoque insepultum perisse dictitans,
urn:cts:omar:stoa0179.stoa001.omar:1.49.2#primoresque patrum, quos Servi rebus favisse credebat, interfecit; conscius deinde male quaerendi regni ab se ipso adversus se exemplum capi posse, armatis corpus circumsaepsit;
urn:cts:omar:stoa0179.stoa001.omar:1.49.3#neque enim ad ius regni quicquam praeter vim habebat, ut qui neque populi iussu neque auctoribus patribus regnaret.
urn:cts:omar:stoa0179.stoa001.omar:1.49.4#eo accedebat, ut in caritate civium nihil spei reponenti metu regnum tutandum esset. quem ut pluribus incuteret, cognitiones capitalium rerum sine consiliis per se solus exercebat perque eam causam occidere,
urn:cts:omar:stoa0179.stoa001.omar:1.49.5#in exilium agere, bonis multare poterat non suspectos modo aut invisos, sed unde nihil aliud quam praedam sperare posset.
urn:cts:omar:stoa0179.stoa001.omar:1.49.6#praecipue ita patrum numero inminuto statuit nullos in patres legere, quo contemptior paucitate ipsa ordo esset minusque per se nihil agi indignarentur.
urn:cts:omar:stoa0179.stoa001.omar:1.49.7#hic enim regum primus traditum a prioribus morem de omnibus senatum consulendi solvit, domesticis consiliis rem publicam administravit; bellum, pacem, foedera, societates per se ipse, cum quibus voluit, iniussu populi ac senatus fecit diremitque.
urn:cts:omar:stoa0179.stoa001.omar:1.49.8#Latinorum sibi maxime gentem conciliabat, ut peregrinis quoque opibus tutior inter cives esset, neque hospitia modo cum primoribus eorum, sed adfinitates quoque iungebat. Octavio Mamilio Tusculano—
urn:cts:omar:stoa0179.stoa001.omar:1.49.9#is longe princeps Latini nominis erat, si famae credimus, ab Ulixe deaque Circa oriundus—ei Mamilio filiam nuptum dat perque eas nuptias multos sibi cognatos amicosque eius conciliat.
urn:cts:omar:stoa0179.stoa001.omar:1.50.1#iam magna Tarquini auctoritas inter Latinorum proceres erat, cum in diem certam ut ad lucum Ferentinae conveniant indicit: esse, quae agere de rebus communibus velit.
urn:cts:omar:stoa0179.stoa001.omar:1.50.2#conveniunt frequentes prima luce; ipse Tarquinius diem quidem servavit, sed paulo ante, quam sol occideret, venit. multa ibi toto die in concilio variis iactata sermonibus erant.
urn:cts:omar:stoa0179.stoa001.omar:1.50.3#Turnus Herdonius ab Aricia ferociter in absentem Tarquinium erat invectus: haud mirum esse Superbo inditum Romae cognomen—iam enim ita clam quidem mussitantes, vulgo tamen eum appellabant—; an quicquam superbius esse quam ludificari sic omne nomen Latinum? principibus longe ab domo excitis ipsum,
urn:cts:omar:stoa0179.stoa001.omar:1.50.4#qui concilium indixerit, non adesse. temptari profecto patientiam, ut, si iugum acceperint, obnoxios premat. cui enim non apparere, adfectare eum imperium in Latinos?
urn:cts:omar:stoa0179.stoa001.omar:1.50.5#quod si sui bene crediderint cives aut si creditum illud et non raptum parricidio sit, credere et Latinos, quamquam ne sic quidem alienigenae, debere;
urn:cts:omar:stoa0179.stoa001.omar:1.50.6#sin suos eius paeniteat, quippe qui alii super alios trucidentur, exulatum eant, bona amittant, quid spei melioris Latinis portendi? si se audiant, domum suam quemque inde abituros neque magis observaturos diem concilii, quam ipse, qui indixerit, observet.
urn:cts:omar:stoa0179.stoa001.omar:1.50.7#haec atque alia eodem pertinentia seditiosus facinorosusque homo hisque artibus opes domi nactus cum maxime dissereret, intervenit Tarquinius.
urn:cts:omar:stoa0179.stoa001.omar:1.50.8#is finis orationi fuit; aversi omnes ad Tarquinium salutandum. qui silentio facto monitus a proximis, ut purgaret se, quod id temporis venisset, disceptatorem ait se sumptum inter patrem et filium, cura reconciliandi eos in gratiam moratum esse et, quia ea res exemisset illum diem, postero die acturum, quae constituisset.
urn:cts:omar:stoa0179.stoa001.omar:1.50.9#ne id quidem ab Turno tulisse tacitum ferunt; dixisse enim nullam breviorem esse cognitionem quam inter patrem et filium, paucisque transigi verbis posse: ni pareat patri, habiturum infortunium esse.
urn:cts:omar:stoa0179.stoa001.omar:1.51.1#haec Aricinus in regem Romanum increpans ex concilio abiit. quam rem Tarquinius aliquanto quam videbatur aegrius ferens confestim Turno necem machinatur, ut eundem terrorem, quo civium animos domi oppresserat, Latinis iniceret.
urn:cts:omar:stoa0179.stoa001.omar:1.51.2#et quia pro imperio palam interfici non poterat, oblato falso crimine insontem oppressit. per adversae factionis quosdam Aricinos servum Turni auro corrupit, ut in deversorium eius vim magnam gladiorum inferri clam sineret.
urn:cts:omar:stoa0179.stoa001.omar:1.51.3#ea cum multa nocte perfecta essent, Tarquinius paulo ante lucem accitis ad se principibus Latinorum quasi re nova perturbatus, moram suam hesternam, velut deorum quadam providentia inlatam, ait saluti sibi atque illis fuisse.
urn:cts:omar:stoa0179.stoa001.omar:1.51.4#ab Turno dici sibi et primoribus populorum parari necem, ut Latinorum solus imperium teneat. adgressurum fuisse hesterno die in concilio; dilatam rem esse, quod auctor concilii afuerit, quem maxime peteret.
urn:cts:omar:stoa0179.stoa001.omar:1.51.5#inde illam absentis insectationem esse natam, quod morando spem destituerit. non dubitare, si vera deferantur, quin prima luce, ubi ventum in concilium sit, instructus cum coniuratorum manu armatusque venturus sit. dici gladiorum ingentem esse numerum ad eum convectum.
urn:cts:omar:stoa0179.stoa001.omar:1.51.6#id vanum necne sit, extemplo sciri posse. rogare eos, ut inde secum ad Turnum veniant. suspectam fecit rem
urn:cts:omar:stoa0179.stoa001.omar:1.51.7#et ingenium Turni ferox et oratio hesterna et mora Tarquini, quod videbatur ob eam differri caedes potuisse. eunt inclinatis quidem ad credendum animis, tamen nisi gladiis deprehensis cetera vana existimaturi.
urn:cts:omar:stoa0179.stoa001.omar:1.51.8#ubi est eo ventum, Turnum ex somno excitatum circumsistunt custodes; conprehensisque servis, qui caritate domini vim parabant, cum gladii abditi ex omnibus locis deverticuli protraherentur, enimvero manifesta res visa, iniectaeque Turno catenae; et confestim Latinorum concilium magno cum tumultu advocatur.
urn:cts:omar:stoa0179.stoa001.omar:1.51.9#ibi tam atrox invidia orta est gladiis in medio positis, ut indicta causa, novo genere leti, deiectus ad caput aquae Ferentinae crate superne iniecta saxisque congestis mergeretur.
urn:cts:omar:stoa0179.stoa001.omar:1.52.1#revocatis deinde ad concilium Latinis Tarquinius conlaudatisque, qui Turnum novantem res pro manifesto parricidio merita poena adfecissent, ita verba fecit:
urn:cts:omar:stoa0179.stoa001.omar:1.52.2#posse quidem se vetusto iure agere, quod, cum omnes Latini ab Alba oriundi sint, eo foedere teneantur, quo ab Tullo res omnis Albana cum coloniis suis in Romanum cesserit imperium;
urn:cts:omar:stoa0179.stoa001.omar:1.52.3#ceterum se utilitatis id magis omnium causa censere, ut renovetur id foedus, secundaque potius fortuna populi Romani ut participes Latini fruantur, quam urbium excidia vastationesque agrorum, quas Anco prius, patre deinde suo regnante perpessi sint, semper aut expectent aut patiantur.
urn:cts:omar:stoa0179.stoa001.omar:1.52.4#haud difficulter persuasum Latinis, quamquam in eo foedere superior Romana res erat, ceterum et capita nominis Latini stare ac sentire cum rege videbant, et Turnus sui cuique periculi, si adversatus esset, recens erat documentum.
urn:cts:omar:stoa0179.stoa001.omar:1.52.5#ita renovatum foedus indictumque iunioribus Latinorum, ut ex foedere die certa ad lucum Ferentinae armati frequentes adessent.
urn:cts:omar:stoa0179.stoa001.omar:1.52.6#qui ubi ad edictum Romani regis ex omnibus populis convenere, ne ducem suum neve secretum imperium propriave signa haberent, miscuit manipulos ex Latinis Romanisque, ut ex binis singulos faceret binosque ex singulis; ita geminatis manipulis centuriones inposuit.
urn:cts:omar:stoa0179.stoa001.omar:1.53.1#nec, ut iniustus in pace rex, ita dux belli pravus fuit;
urn:cts:omar:stoa0179.stoa001.omar:1.53.2#quin ea arte aequasset superiores reges, ni degeneratum in aliis huic quoque decori offecisset. is primus Volscis bellum in ducentos amplius post suam aetatem annos movit Suessamque Pometiam ex his vi cepit.
urn:cts:omar:stoa0179.stoa001.omar:1.53.3#ubi cum divendita praeda quadraginta talenta argenti refecisset, concepit animo eam amplitudinem Iovis templi, quae digna deum hominumque rege, quae Romano imperio, quae ipsius etiam loci maiestate esset. captivam pecuniam in aedificationem eius templi seposuit.
urn:cts:omar:stoa0179.stoa001.omar:1.53.4#excepit deinde eum lentius spe bellum, quo Gabios, propinquam urbem, nequiquam vi adortus, cum obsidendi quoque urbem spes pulso a moenibus adempta esset, postremo minime arte Romana, fraude ac dolo, adgressus est.
urn:cts:omar:stoa0179.stoa001.omar:1.53.5#nam cum velut posito bello fundamentis templi iaciendis aliisque urbanis operibus intentum se esse simularet, Sextus filius eius, qui minimus ex tribus erat, transfugit ex composito Gabios, patris in se saevitiam intolerabilem conquerens:
urn:cts:omar:stoa0179.stoa001.omar:1.53.6#iam ab alienis in suos vertisse superbiam, et liberorum quoque eum frequentiae taedere, ut, quam in curia solitudinem fecerit, domi quoque faciat, ne quam stirpem, ne quem heredem regni relinquat.
urn:cts:omar:stoa0179.stoa001.omar:1.53.7#se quidem inter tela et gladios patris elapsum nihil usquam sibi tutum nisi apud hostes L. Tarquinii credidisse. nam ne errarent, manere iis bellum, quod positum simuletur, et per occasionem eum incautos invasurum.
urn:cts:omar:stoa0179.stoa001.omar:1.53.8#quod si apud eos supplicibus locus non sit, pererraturum se omne Latium Volscosque se inde et Aequos et Hernicos petiturum, donec ad eos perveniat, qui a patrum crudelibus atque inpiis suppliciis tegere liberos sciant.
urn:cts:omar:stoa0179.stoa001.omar:1.53.9#forsitan etiam ardoris aliquid ad bellum armaque se adversus superbissimum regem ac ferocissimum populum inventurum.
urn:cts:omar:stoa0179.stoa001.omar:1.53.10#cum, si nihil morarentur, infensus ira porro inde abiturus videretur, benigne ab Gabinis excipitur. vetant mirari, si, qualis in cives, qualis in socios, talis ad ultimum in liberos esset;
urn:cts:omar:stoa0179.stoa001.omar:1.53.11#in se ipsum postremo saeviturum, si alia desint. sibi vero gratum adventum eius esse, futurumque credere brevi, ut illo adiuvante a portis Gabinis sub Romana moenia bellum transferatur.
urn:cts:omar:stoa0179.stoa001.omar:1.54.1#inde in consilia publica adhiberi. ubi cum de aliis rebus adsentire se veteribus Gabinis diceret, quibus eae notiores essent, ipse identidem belli auctor esse et in eo sibi praecipuam prudentiam adsumere, quod utriusque populi vires nosset sciretque invisam profecto superbiam regiam civibus esse, quam ferre ne liberi quidem potuissent.
urn:cts:omar:stoa0179.stoa001.omar:1.54.2#ita cum sensim ad rebellandum primores Gabinorum incitaret, ipse cum promptissimis iuvenum praedatum atque in expeditiones iret et dictis factisque omnibus ad fallendum instructis vana adcresceret fides, dux ad ultimum belli legitur.
urn:cts:omar:stoa0179.stoa001.omar:1.54.3#ibi cum inscia multitudine, quid ageretur, proelia parva inter Romam Gabiosque fierent, quibus plerumque Gabina res superior esset, tum certatim summi infimique Gabinorum Sex.
urn:cts:omar:stoa0179.stoa001.omar:1.54.4#Tarquinium dono deum sibi missum ducem credere. apud milites vero obeundo pericula ac labores pariter, praedam munifice largiendo tanta caritate esse, ut non pater Tarquinius potentior Romae quam filius Gabiis esset.
urn:cts:omar:stoa0179.stoa001.omar:1.54.5#itaque postquam satis virium collectum ad omnes conatus videbat, tum ex suis unum sciscitatum Romam ad patrem mittit, quidnam se facere vellet, quandoquidem, ut omnia unus publice Gabiis posset, ei dii dedissent.
urn:cts:omar:stoa0179.stoa001.omar:1.54.6#huic nuntio, quia, credo, dubiae fidei videbatur, nihil voce responsum est; rex velut deliberabundus in hortum aedium transit sequenti nuntio filii; ibi inambulans tacitus summa papaverum capita dicitur baculo decussisse.
urn:cts:omar:stoa0179.stoa001.omar:1.54.7#interrogando expectandoque responsum nuntius fessus, ut re inperfecta, redit Gabios; quae dixerit ipse quaeque viderit, refert: seu ira seu odio seu superbia insita ingenio nullam eum vocem emisisse.
urn:cts:omar:stoa0179.stoa001.omar:1.54.8#sexto ubi, quid vellet parens quidve praeciperet tacitis ambagibus, patuit, primores civitatis criminando alios apud populum, alios sua ipsos invidia opportunos interemit.
urn:cts:omar:stoa0179.stoa001.omar:1.54.9#multi palam, quidam, in quibus minus speciosa criminatio erat futura, clam interfecti. patuit quibusdam volentibus fuga, alii in exilium acti sunt absentiumque bona iuxta atque interemptorum divisui fuere.
urn:cts:omar:stoa0179.stoa001.omar:1.54.10#largitiones inde praedaeque; et dulcedine privati commodi sensus malorum publicorum adimi, donec orba consilio auxilioque Gabina res regi Romano sine ulla dimicatione in manum traditur.
urn:cts:omar:stoa0179.stoa001.omar:1.55.1#Gabiis receptis Tarquinius pacem cum Aequorum gente fecit, foedus cum Tuscis renovavit. inde ad negotia urbana animum convertit; quorum erat primum, ut Iovis templum in monte Tarpeio monumentum regni sui nominisque relinqueret: Tarquinios reges ambos, patrem vovisse, filium perfecisse.
urn:cts:omar:stoa0179.stoa001.omar:1.55.2#et ut libera a ceteris religionibus area esset tota Iovis templique eius, quod inaedificaretur, exaugurare fana sacellaque statuit, quae aliquot ibi, a Tatio rege primum in ipso discrimine adversus Romulum pugnae vota, consecrata inaugurataque postea fuerant.
urn:cts:omar:stoa0179.stoa001.omar:1.55.3#inter principia condendi huius operis movisse numen ad indicandam tanti imperii molem traditur deos; nam cum omnium sacellorum exaugurationes admitterent aves, in Termini fano non addixere;
urn:cts:omar:stoa0179.stoa001.omar:1.55.4#idque omen auguriumque ita acceptum est, non motam Termini sedem unumque eum deorum non evocatum sacratis sibi finibus firma stabiliaque cuncta portendere.
urn:cts:omar:stoa0179.stoa001.omar:1.55.5#hoc perpetuitatis auspicio accepto secutum aliud magnitudinem imperii portendens prodigium est: caput humanum integra facie aperientibus fundamenta templi dicitur apparuisse.
urn:cts:omar:stoa0179.stoa001.omar:1.55.6#quae visa species haud per ambages arcem eam imperii caputque rerum fore portendebat, idque ita cecinere vates, quique in urbe erant quosque ad eam rem consultandam ex Etruria acciverant. augebatur ad inpensas regis animus.
urn:cts:omar:stoa0179.stoa001.omar:1.55.7#itaque Pomptinae manubiae, quae perducendo ad culmen operi destinatae erant, vix in fundamenta suppeditavere. eo magis Fabio,
urn:cts:omar:stoa0179.stoa001.omar:1.55.8#praeterquam quod antiquior est, crediderim quadraginta ea sola talenta fuisse,
urn:cts:omar:stoa0179.stoa001.omar:1.55.9#quam Pisoni, qui quadraginta milia pondo argenti seposita in eam rem scribit, quia summam pecuniae neque ex unius tum urbis praeda sperandam et nullorum ne huius quidem magnificentiae operum fundamenta non exsuperaturam.
urn:cts:omar:stoa0179.stoa001.omar:1.56.1#intentus perficiendo templo fabris undique ex Etruria accitis non pecunia solum ad id publica est usus, sed operis etiam ex plebe. qui cum haud parvus et ipse militiae adderetur labor, minus tamen plebs gravabatur se templa deum exaedificare manibus suis, quam postquam
urn:cts:omar:stoa0179.stoa001.omar:1.56.2#et ad alia ut specie minora sic laboris aliquanto maioris traducebantur opera, foros in circo faciendos cloacamque maximam, receptaculum omnium purgamentorum urbis, sub terra agendam; quibus duobus operibus vix nova haec magnificentia quicquam adaequare potuit.
urn:cts:omar:stoa0179.stoa001.omar:1.56.3#his laboribus exercita plebe, quia et urbi multitudinem, ubi usus non esset, oneri rebatur esse, et colonis mittendis occupari latius imperii fines volebat, Signiam Circeiosque colonos misit, praesidia urbi futura terra marique. haec agenti portentum terribile visum:
urn:cts:omar:stoa0179.stoa001.omar:1.56.4#anguis ex columna lignea elapsus cum terrorem fugamque regia fecisset, ipsius regis non tam subito pavore perculit pectus, quam anxiis inplevit curis.
urn:cts:omar:stoa0179.stoa001.omar:1.56.5#itaque cum ad publica prodigia Etrusci tantum vates adhiberentur, hoc velut domestico exterritus visu Delphos ad maxime inclitum in terris oraculum mittere statuit;
urn:cts:omar:stoa0179.stoa001.omar:1.56.6#neque responsa sortium ulli alii committere ausus duos filios per ignotas ea tempestate terras, ignotiora maria in Graeciam misit.
urn:cts:omar:stoa0179.stoa001.omar:1.56.7#Titus et Arruns profecti. comes iis additus L. Iunius Brutus, Tarquinia sorore regis natus, iuvenis longe alius ingenio, quam cuius simulationem induerat. is cum primores civitatis, in quibus fratrem suum ab avunculo interfectum audisset, neque in animo suo quicquam regi timendum neque in fortuna concupiscendum relinquere statuit contemptuque tutus esse, ubi in iure parum praesidii esset.
urn:cts:omar:stoa0179.stoa001.omar:1.56.8#ergo ex industria factus ad imitationem stultitiae cum se suaque praedae esse regi sineret, Bruti quoque haud abnuit cognomen, ut sub eius obtentu cognominis liberator ille populi Romani animus latens opperiretur tempora sua.
urn:cts:omar:stoa0179.stoa001.omar:1.56.9#is tum ab Tarquiniis ductus Delphos, ludibrium verius quam comes, aureum baculum inclusum corneo cavato ad id baculo tulisse donum Apollini dicitur, per ambages effigiem ingenii sui.
urn:cts:omar:stoa0179.stoa001.omar:1.56.10#quo postquam ventum est, perfectis patris mandatis cupido incessit animos iuvenum sciscitandi, ad quem eorum regnum Romanum esset venturum. ex infimo specu vocem redditam ferunt: 'imperium summum Romae habebit, qui vestrum primus, o iuvenes, osculum matri tulerit.'
urn:cts:omar:stoa0179.stoa001.omar:1.56.11#Tarquinii, ut Sextus, qui Romae relictus fuerat, ignarus responsi expersque imperii esset rem summa ope taceri iubent; ipsi inter se, uter prior, cum Romam redissent, matri osculum daret, sorti permittunt.
urn:cts:omar:stoa0179.stoa001.omar:1.56.12#Brutus alio ratus spectare Pythicam vocem, velut si prolapsus cecidisset, terram osculo contigit, scilicet quod ea communis mater omnium mortalium esset.
urn:cts:omar:stoa0179.stoa001.omar:1.56.13#reditum inde Romam, ubi adversus Rutulos bellum summa vi parabatur.
urn:cts:omar:stoa0179.stoa001.omar:1.57.1#Ardeam Rutuli habebant, gens ut in ea regione atque in ea aetate divitiis praepollens. eaque ipsa causa belli fruit, quod rex Romanus cum ipse ditari, exhaustus magnificentia publicorum operum, tum praeda delenire popularium animos studebat,
urn:cts:omar:stoa0179.stoa001.omar:1.57.2#praeter aliam superbiam regno infestos etiam, quod se in fabrorum ministeriis ac servili tam diu habitos opere ab rege indignabantur.
urn:cts:omar:stoa0179.stoa001.omar:1.57.3#temptata res est, si primo impetu capi Ardea posset. ubi id parum processit, obsidione munitionibusque coepti premi hostes.
urn:cts:omar:stoa0179.stoa001.omar:1.57.4#in his stativis, ut fit longo magis quam acri bello, satis liberi commeatus erant, primoribus tamen magis quam militibus;
urn:cts:omar:stoa0179.stoa001.omar:1.57.5#regii quidem iuvenes interdum otium conviviis comisationibusque inter se terebant. forte potantibus his apud Sex.
urn:cts:omar:stoa0179.stoa001.omar:1.57.6#Tarquinium, ubi et Collatinus cenabat Tarquinius, Egerii filius, incidit de uxoribus mentio; suam quisque laudare miris modis.
urn:cts:omar:stoa0179.stoa001.omar:1.57.7#inde certamine accenso Collatinus negat verbis opus esse, paucis id quidem horis posse sciri, quantum ceteris praestet Lucretia sua. 'quin, si vigor iuventae inest, conscendimus equos invisimusque praesentes nostrarum ingenia? id cuique spectatissimum sit, quod necopinato viri adventu occurrerit oculis.'
urn:cts:omar:stoa0179.stoa001.omar:1.57.8#incaluerant vino; 'age sane!' omnes; citatis equis avolant Romam. quo cum primis se intendentibus tenebris pervenissent, pergunt inde Collatiam,
urn:cts:omar:stoa0179.stoa001.omar:1.57.9#ubi Lucretiam haudquaquam ut regias nurus, quas in convivio luxuque cum aequalibus viderant tempus terentes, sed nocte sera deditam lanae inter lucubrantes ancillas in medio aedium sedentem inveniunt. muliebris certaminis laus penes Lucretiam fuit.
urn:cts:omar:stoa0179.stoa001.omar:1.57.10#adveniens vir Tarquiniique excepti benigne; victor maritus comiter invitat regios iuvenes. ibi Sex. Tarquinium mala libido Lucretiae per vim stuprandae capit;
urn:cts:omar:stoa0179.stoa001.omar:1.57.11#cum forma tum spectata castitas incitat. et tum quidem ab nocturno iuvenali ludo in castra redeunt.
urn:cts:omar:stoa0179.stoa001.omar:1.58.1#paucis interiectis diebus Sex. Tarquinius inscio Collatino cum comite uno Collatiam venit.
urn:cts:omar:stoa0179.stoa001.omar:1.58.2#ubi exceptus benigne ab ignaris consilii cum post cenam in hospitale cubiculum deductus esset, amore ardens, postquam satis tuta circa sopitique omnes videbantur, stricto gladio ad dormientem Lucretiam venit sinistraque manu mulieris pectore oppresso 'tace, Lucretia' inquit; 'Sex. Tarquinius sum; ferrum in manu est; moriere, si emiseris vocem.'
urn:cts:omar:stoa0179.stoa001.omar:1.58.3#cum pavida ex somno mulier nullam opem, prope mortem inminentem videret, tum Tarquinius fateri amorem, orare, miscere precibus minas, versare in omnes partes muliebrem animum.
urn:cts:omar:stoa0179.stoa001.omar:1.58.4#ubi obstinatam videbat et ne mortis quidem metu inclinari, addit ad metum dedecus: cum mortua iugulatum servum nudum positurum ait, ut in sordido adulterio necata dicatur.
urn:cts:omar:stoa0179.stoa001.omar:1.58.5#quo terrore cum vicisset obstinatam pudicitiam velut vi trux libido profectusque inde Tarquinius ferox expugnato decore muliebri esset, Lucretia maesta tanto malo nuntium Romam eundem ad patrem Ardeamque ad virum mittit, ut cum singulis fidelibus amicis veniant; ita facto maturatoque opus esse;
urn:cts:omar:stoa0179.stoa001.omar:1.58.6#rem atrocem incidisse. Sp. Lucretius cum P. Valerio Volesi filio, Collatinus cum L. Iunio Bruto venit, cum quo forte Romam rediens ab nuntio uxoris erat conventus. Lucretiam sedentem maestam in cubiculo inveniunt.
urn:cts:omar:stoa0179.stoa001.omar:1.58.7#adventu suorum lacrimae obortae quaerentique viro 'satin salve?' 'minime' inquit; 'quid enim salvi est mulieri amissa pudicitia? vestigia viri alieni, Conlatine, in lecto sunt tuo; ceterum corpus est tantum violatum, animus insons; mors testis erit. sed date dexteras fidemque haud inpune adultero fore. Sex.
urn:cts:omar:stoa0179.stoa001.omar:1.58.8#est Tarquinius, qui hostis pro hospite priore nocte vi armatus mihi sibique, si vos viri estis, pestiferum hinc abstulit gaudium.'
urn:cts:omar:stoa0179.stoa001.omar:1.58.9#dant ordine omnes fidem; consolantur aegram animi avertendo noxam ab coacta in auctorem delicti: mentem peccare, non corpus, et unde consilium afuerit, culpam abesse. '
urn:cts:omar:stoa0179.stoa001.omar:1.58.10#vos' inquit 'videritis, quid illi debeatur; ego me etsi peccato absolvo, supplicio non libero; nec ulla deinde inpudica Lucretiae exemplo vivet.'
urn:cts:omar:stoa0179.stoa001.omar:1.58.11#cultrum, quem sub veste abditum habebat, eum in corde defigit prolapsaque in vulnus moribunda cecidit.
urn:cts:omar:stoa0179.stoa001.omar:1.58.12#conclamat vir paterque.
urn:cts:omar:stoa0179.stoa001.omar:1.59.1#Brutus illis luctu occupatis cultrum ex vulnere Lucretiae extractum manantem cruore prae se tenens, 'per hunc' inquit 'castissimum ante regiam iniuriam sanguinem iuro vosque, dii, testes facio me L. Tarquinium Superbum cum scelerata coniuge et omni liberorum stirpe ferro, igni, quacumque dehinc vi possim, exacturum nec illos nec alium quemquam regnare Romae passurum.'
urn:cts:omar:stoa0179.stoa001.omar:1.59.2#cultrum deinde Collatino tradit, inde Lucretio ac Valerio, stupentibus miraculo rei, unde novum in Bruti pectore ingenium. ut praeceptum erat, iurant; totique ab luctu versi in iram, Brutum iam inde ad expugnandum regnum vocantem sequuntur ducem.
urn:cts:omar:stoa0179.stoa001.omar:1.59.3#elatum domo Lucretiae corpus in forum deferunt concientque miraculo, ut fit, rei novae atque indignitate homines.
urn:cts:omar:stoa0179.stoa001.omar:1.59.4#pro se quisque scelus regium ac vim queruntur. movet cum patris maestitia, tum Brutus castigator lacrimarum atque inertium querellarum auctorque, quod viros, quod Romanos deceret, arma capiendi adversus hostilia ausos.
urn:cts:omar:stoa0179.stoa001.omar:1.59.5#ferocissimus quisque iuvenum cum armis voluntarius adest; sequitur et cetera iuventus. inde parte praesidio relicta Collatiae custodibusque ad portas locatis, ne quis eum motum regibus nuntiaret, ceteri armati duce Bruto Romam profecti.
urn:cts:omar:stoa0179.stoa001.omar:1.59.6#ubi eo ventum est, quacumque incedit armata multitude, pavorem ac tumultum facit; rursus ubi anteire primores civitatis vident, quidquid sit, haud temere esse rentur.
urn:cts:omar:stoa0179.stoa001.omar:1.59.7#nec minorem motum animorum Romae tam atrox res facit, quam Collatiae fecerat. ergo ex omnibus locis urbis in forum curritur. quo simul ventum est, praeco ad tribunum celerum, in quo tum magistratu forte Brutus erat, populum advocavit. ibi oratio habita nequaquam eius pectoris ingeniique,
urn:cts:omar:stoa0179.stoa001.omar:1.59.8#quod simulatum ad eam diem fuerat, de vi ac libidine Sex. Tarquinii, de stupro infando Lucretiae et miserabili caede, de orbitate Tricipitini, cui morte filiae causa mortis indignior ac miserabilior esset.
urn:cts:omar:stoa0179.stoa001.omar:1.59.9#addita superbia ipsius regis miseriaeque et labores plebis in fossas cloacasque exhauriendas demersae; Romanos homines, victores omnium circa populorum, opifices ac lapicidas pro bellatoribus factos. indigna Servi Tulli regis memorata caedis et invecta corpori patris nefando vehiculo filia, invocatique ultores parentum dii.
urn:cts:omar:stoa0179.stoa001.omar:1.59.10#his atrocioribusque, credo, aliis, quae praesens rerum indignitas haudquaquam relatu scriptoribus facilia subicit, memoratis incensam multitudinem perpulit, ut imperium regi abrogaret exulesque esse iuberet L. Tarquinium cum coniuge ac liberis.
urn:cts:omar:stoa0179.stoa001.omar:1.59.11#ipse iunioribus, qui ultro nomina dabant, lectis armatisque ad concitandum inde adversus regem exercitum Ardeam in castra est profectus; imperium in urbe Lucretio, praefecto urbis iam ante ab rege instituto, relinquit.
urn:cts:omar:stoa0179.stoa001.omar:1.59.12#inter hunc tumultum Tullia domo profugit exsecrantibus, quacumque incedebat, invocantibusque parentum furias viris mulieribusque.
urn:cts:omar:stoa0179.stoa001.omar:1.60.1#harum rerum nuntiis in castra perlatis cum re nova trepidus rex pergeret Romam ad comprimendos motus, flexit viam Brutus—senserat enim adventum —, ne obvius fieret; eodemque fere tempore diversis itineribus Brutus Ardeam, Tarquinius Romam venerunt. Tarquinio clausae portae exiliumque indictum;
urn:cts:omar:stoa0179.stoa001.omar:1.60.2#liberatorem urbis laeta castra accepere, exactique inde liberi regis. duo patrem secuti sunt, qui exulatum Caere in Etruscos ierunt. Sex. Tarquinius Gabios tamquam in suum regnum profectus ab ultoribus veterum simultatium, quas sibi ipse caedibus rapinisque conciverat, est interfectus. L. Tarquinius Superbus regnavit annos quinque
urn:cts:omar:stoa0179.stoa001.omar:1.60.3#et viginti. regnatum Romae ab condita urbe ad liberatam annos ducentos quadraginta quattuor.
urn:cts:omar:stoa0179.stoa001.omar:1.60.4#duo consules inde comitiis centuriatis a praefecto urbis ex commentariis Servi Tulli creati sunt, L. Iunius Brutus et L. Tarquinius Conlatinus.
urn:cts:omar:stoa0179.stoa001.omar:2.1.1#liberi iam hinc populi Romani res pace belloque gestas, annuos magistratus imperiaque legum potentiora quam hominum peragam.
urn:cts:omar:stoa0179.stoa001.omar:2.1.2#quae libertas ut laetior esset, proxumi regis superbia fecerat. nam priores ita regnarunt, ut haud inmerito omnes deinceps conditores partium certe urbis, quas novas ipsi sedes ab se auctae multitudinis addiderunt, numerentur.
urn:cts:omar:stoa0179.stoa001.omar:2.1.3#neque ambigitur, quin Brutus idem, qui tantum gloriae Superbo exacto rege meruit, pessimo publico id facturus fuerit, si libertatis inmaturae cupidine priorum regum alicui regnum extorsisset.
urn:cts:omar:stoa0179.stoa001.omar:2.1.4#quid enim futurum fuit, si illa pastorum convenarumque plebs, transfuga ex suis populis, sub tutela inviolati templi aut libertatem aut certe inpunitatem adepta, soluta regio metu, agitari coepta esset tribuniciis procellis et in aliena urbe cum patribus serere certamina,
urn:cts:omar:stoa0179.stoa001.omar:2.1.5#priusquam pignera coniugum ac liberorum caritasque ipsius soli, cui longo tempore adsuescitur, animos eorum consociasset?
urn:cts:omar:stoa0179.stoa001.omar:2.1.6#dissipatae res nondum adultae discordia forent, quas fovit tranquilla moderatio imperii eoque nutriendo perduxit, ut bonam frugem libertatis maturis iam viribus ferre possent.
urn:cts:omar:stoa0179.stoa001.omar:2.1.7#libertatis autem originem inde magis, quia annuum imperium consulare factum est, quam quod deminutum quicquam sit ex regia potestate, numeres. omnia iura, omnia insignia primi consules tenuere;
urn:cts:omar:stoa0179.stoa001.omar:2.1.8#id modo cautum est, ne, si ambo fasces haberent, duplicatus terror videretur. Brutus prior concedente collega fasces habuit; qui non acrior vindex libertatis fuerat, quam deinde custos fuit.
urn:cts:omar:stoa0179.stoa001.omar:2.1.9#omnium primum avidum novae libertatis populum, ne postmodum flecti precibus aut donis regiis posset, iure iurando adegit neminem Romae passuros regnare.
urn:cts:omar:stoa0179.stoa001.omar:2.1.10#deinde, quo plus virium in senatu frequentia etiam ordinis faceret, caedibus regis deminutum patrum numerum primoribus equestris gradus lectis ad trecentorum summam explevit;
urn:cts:omar:stoa0179.stoa001.omar:2.1.11#traditumque inde fertur, ut in senatum vocarentur, qui patres quique conscripti essent: conscriptos, videlicet novum senatum, appellabant lectos. id mirum quantum profuit ad concordiam civitatis iungendosque patribus plebis animos.
urn:cts:omar:stoa0179.stoa001.omar:2.2.1#rerum deinde divinarum habita cura; et quia quaedam publica sacra per ipsos reges factitata erant, necubi regum desiderium esset, regem sacrificulum creant.
urn:cts:omar:stoa0179.stoa001.omar:2.2.2#id sacerdotium pontifici subiecere, ne additus nomini honos aliquid libertati, cuius tunc prima erat cura, officeret.
urn:cts:omar:stoa0179.stoa001.omar:2.2.3#ac nescio an nimis undique eam minimisque rebus muniendo modum excesserint. consulis enim alterius, cum nihil aliud offenderet, nomen invisum civitati fuit: nimium Tarquinios regno adsuesse; initium a Prisco factum; regnasse dein Ser. Tullium; ne intervallo quidem facto oblitum, tamquam alieni, regni Superbum Tarquinium velut hereditatem gentis scelere ac vi repetisse; pulso Superbo penes Collatinum imperium esse; nescire Tarquinios privatos vivere. non placere nomen, periculosum libertati esse.
urn:cts:omar:stoa0179.stoa001.omar:2.2.4#hic primo sensim temptantium animos sermo per totam civitatem est datus, sollicitamque suspicione plebem Brutus ad contionem vocat.
urn:cts:omar:stoa0179.stoa001.omar:2.2.5#ibi omnium primum ius iurandum populi recitat neminem regnare passuros nec esse Romae, unde periculum libertati foret. id summa ope tuendum esse neque ullam rem, quae eo pertineat, contemnendam. invitum se dicere hominis causa nec dicturum fuisse, ni caritas rei publicae vinceret:
urn:cts:omar:stoa0179.stoa001.omar:2.2.6#non credere populum Romanum solidam libertatem reciperatam esse; regium genus, regium nomen non solum in civitate, sed etiam in imperio esse; id officere, id obstare libertati. '
urn:cts:omar:stoa0179.stoa001.omar:2.2.7#hunc tu' inquit 'tua voluntate, L. Tarquini, remove metum. meminimus, fatemur, eiecisti reges; absolve beneficium tuum, aufer hinc regum nomen. res tuas tibi non solum reddent cives tui auctore me, sed, si quid deest, munifice augebunt. amicus abi; exonera civitatem vano forsitan metu: ita persuasum est animis, cum gente Tarquinia regnum hinc abiturum.'
urn:cts:omar:stoa0179.stoa001.omar:2.2.8#consuli primo tam novae rei ac subitae admiratio incluserat vocem; dicere deinde incipientem primores civitatis circumsistunt, eadem multis precibus orant. et ceteri quidem movebant minus;
urn:cts:omar:stoa0179.stoa001.omar:2.2.9#postquam Sp. Lucretius, maior aetate ac dignitate, socer praeterea ipsius, agere varie rogando alternis suadendoque coepit, ut vinci se consensu civitatis pateretur,
urn:cts:omar:stoa0179.stoa001.omar:2.2.10#timens consul, ne postmodum privato sibi eadem illa cum bonorum amissione additaque alia insuper ignominia acciderent, abdicavit se consulatu rebusque suis omnibus Lavinium translatis civitate cessit.
urn:cts:omar:stoa0179.stoa001.omar:2.2.11#Brutus ex senatus consulto ad populum tulit, ut omnes Tarquiniae gentis exules essent. collegam sibi comitiis centuriatis creavit P. Valerium, quo adiutore reges eiecerat.
urn:cts:omar:stoa0179.stoa001.omar:2.3.1#cum haud cuiquam in dubio esset bellum ab Tarquiniis inminere, id quidem spe omnium serius fuit; ceterum, id quod non timebant, per dolum ac proditionem prope libertas amissa est. erant in Romana iuventute adulescentes aliquot,
urn:cts:omar:stoa0179.stoa001.omar:2.3.2#nec ii tenui loco orti, quorum in regno libido solutior fuerat, aequales sodalesque adulescentium Tarquiniorum, adsueti more regio vivere.
urn:cts:omar:stoa0179.stoa001.omar:2.3.3#eam tum aequato iure omnium licentiam quaerentes libertatem aliorum in suam vertisse servitutem inter se conquerebantur: regem hominem esse, a quo inpetres, ubi ius, ubi iniuria opus sit; esse gratiae locum, esse beneficio, et irasci et ignoscere posse, inter amicum atque inimicum discrimen nosse;
urn:cts:omar:stoa0179.stoa001.omar:2.3.4#leges rem surdam, inexorabilem esse, salubriorem melioremque inopi quam potenti, nihil laxamenti nec veniae habere, si modum excesseris; periculosum esse in tot humanis erroribus sola innocentia vivere.
urn:cts:omar:stoa0179.stoa001.omar:2.3.5#ita iam sua sponte aegris animis legati ab regibus superveniunt sine mentione reditus bona tantum repetentes. eorum verba postquam in senatu audita sunt, per aliquot dies ea consultatio tenuit, ne non reddita belli causa, reddita belli materia et adiumentum essent.
urn:cts:omar:stoa0179.stoa001.omar:2.3.6#interim legati alia moliri, aperte bona repetentes clam recuperandi regni consilia struere et tamquam ad id, quod agi videbatur, ambientes nobilium adulescentium animos pertemptant.
urn:cts:omar:stoa0179.stoa001.omar:2.3.7#a quibus placide oratio accepta est, iis litteras ab Tarquiniis reddunt et de accipiendis clam nocte in urbem regibus conloquuntur.
urn:cts:omar:stoa0179.stoa001.omar:2.4.1#Vitelliis Aquiliisque fratribus primo commissa res est. Vitelliorum soror consuli nupta Bruto erat, iamque ex eo matrimonio adulescentes erant liberi, Titus Tiberiusque; eos quoque in societatem consilii avunculi adsumunt.
urn:cts:omar:stoa0179.stoa001.omar:2.4.2#praeterea aliquot nobiles adulescentes conscii adsumpti, quorum vetustate memoria abiit. interim cum in senatu vicisset sententia,
urn:cts:omar:stoa0179.stoa001.omar:2.4.3#quae censebat reddenda bona, eamque ipsam causam morae in urbe haberent legati, quod spatium ad vehicula conparanda a consulibus sumpsissent, quibus regum asportarent res, omne id tempus cum coniuratis consultando absumunt evincuntque instando, ut litterae sibi ad Tarquinios darentur:
urn:cts:omar:stoa0179.stoa001.omar:2.4.4#nam aliter qui credituros eos non vana ab legatis super rebus tantis adferri? datae litterae, ut pignus fidei essent, manifestum facinus fecerunt.
urn:cts:omar:stoa0179.stoa001.omar:2.4.5#nam cum pridie, quam legati ad Tarquinios proficiscerentur, cenatum forte apud Vitellios esset, coniuratique ibi remotis arbitris multa inter se de novo, ut fit, consilio egissent, sermonem eorum ex servis unus excepit,
urn:cts:omar:stoa0179.stoa001.omar:2.4.6#qui iam antea id senserat agi, sed eam occasionem, ut litterae legatis darentur, quae deprehensae rem coarguere possent, expectabat. postquam datas sensit, rem ad consules detulit.
urn:cts:omar:stoa0179.stoa001.omar:2.4.7#consules ad deprehendendos legatos coniuratosque profecti domo sine tumultu rem omnem oppressere; litterarum in primis habita cura, ne interciderent. proditoribus extemplo in vincla coniectis de legatis paululum addubitatum est, et quamquam visi sunt commisisse, ut hostium loco essent, ius tamen gentium valuit.
urn:cts:omar:stoa0179.stoa001.omar:2.5.1#de bonis regiis, quae reddi ante censuerant, res integra refertur ad patres. ii victi ira vetuere reddi, vetuere in publicum redigi:
urn:cts:omar:stoa0179.stoa001.omar:2.5.2#diripienda plebi sunt data, ut contacta regia praeda spem in perpetuum cum iis pacis amitteret. ager Tarquiniorum, qui inter urbem ac Tiberim fuit, consecratus Marti Martius deinde campus fuit.
urn:cts:omar:stoa0179.stoa001.omar:2.5.3#forte ibi tum seges farris dicitur fuisse matura messi. quem campi fructum quia religiosum erat consumere, desectam cum stramento segetem magna vis hominum simul inmissi corbibus fudere in Tiberim tenui fluentem aqua, ut mediis caloribus solet.
urn:cts:omar:stoa0179.stoa001.omar:2.5.4#ita in vadis haesitantis frumenti acervos sedisse inlitos limo; insulam inde paulatim et aliis, quae fert temere flumen, eodem invectis factam. postea credo additas moles manuque adiutum, ut iam eminens area firmaque templis quoque ac porticibus sustinendis esset.
urn:cts:omar:stoa0179.stoa001.omar:2.5.5#direptis bonis regum damnati proditores sumptumque supplicium, conspectius eo, quod poenae capiendae ministerium patri de liberis consulatus inposuit, et, qui spectator erat amovendus, eum ipsum fortuna exactorem supplicii dedit.
urn:cts:omar:stoa0179.stoa001.omar:2.5.6#stabant deligati ad palum nobilissimi iuvenes; sed a ceteris, velut ab ignotis capitibus, consulis liberi omnium in se averterant oculos, miserebatque non poenae magis homines quam sceleris, quo poenam meriti essent:
urn:cts:omar:stoa0179.stoa001.omar:2.5.7#illos eo potissimum anno patriam liberatam, patrem liberatorem, consulatum ortum ex domo Iunia, patres, plebem, quidquid deorum hominumque Romanorum esset, induxisse in animum, ut superbo quondam regi, tum infesto exuli proderent.
urn:cts:omar:stoa0179.stoa001.omar:2.5.8#consules in sedem processere suam, missique lictores ad sumendum supplicium. nudatos virgis caedunt securique feriunt, cum inter omne tempus pater vultusque et os eius spectaculo esset eminente animo patrio inter publicae poenae ministerium.
urn:cts:omar:stoa0179.stoa001.omar:2.5.9#secundum poenam nocentium, ut in utramque partem arcendis sceleribus exemplum nobile esset, praemium indici pecunia ex aerario, libertas et civitas data. ille primum dicitur vindicta liberatus.
urn:cts:omar:stoa0179.stoa001.omar:2.5.10#quidam vindictae quoque nomen tractum ab illo putant; Vindicio ipsi nomen fuisse. post illum observatum, ut, qui ita liberati essent, in civitatem accepti viderentur.
urn:cts:omar:stoa0179.stoa001.omar:2.6.1#his, sicut acta erant, nuntiatis incensus Tarquinius non dolore solum tantae ad inritum cadentis spei sed etiam odio iraque, postquam dolo viam obsaeptam vidit, bellum aperte moliendum ratus circumire supplex Etruriae urbes;
urn:cts:omar:stoa0179.stoa001.omar:2.6.2#orare maxume Veientes Tarquiniensesque, ne se ortum e Tuscis, eiusdem sanguinis, extorrem egentem ex tanto modo regno cum liberis adulescentibus ante oculos suos perire sinerent. alios peregre in regnum Romam accitos, se regem, augentem bello Romanum imperium a proximis scelerata coniuratione pulsum.
urn:cts:omar:stoa0179.stoa001.omar:2.6.3#eos inter se, quia nemo unus satis dignus regno visus sit, partes regni rapuisse; bona sua diripienda populo dedisse, ne quis expers sceleris esset. patriam se regnumque suum repetere et persequi ingratos cives velle. ferrent opem, adiuvarent; suas quoque veteres iniurias ultum irent, totiens caesas legiones, agrum ademptum.
urn:cts:omar:stoa0179.stoa001.omar:2.6.4#haec moverunt Veientes, ac pro se quisque Romano saltem duce ignominias demendas belloque amissa repetenda minaciter fremunt. Tarquinienses nomen ac cognatio movet; pulchrum videbatur suos Romae regnare.
urn:cts:omar:stoa0179.stoa001.omar:2.6.5#ita duo duarum civitatium exercitus ad repetendum regnum belloque persequendos Romanos secuti Tarquinium. postquam in agrum Romanum ventum est, obviam hosti consules eunt:
urn:cts:omar:stoa0179.stoa001.omar:2.6.6#Valerius quadrato agmine peditem ducit; Brutus ad explorandum cum equitatu antecessit. eodem modo primus eques hostium agminis fuit; praeerat Arruns Tarquinius, filius regis; rex ipse cum legionibus sequebatur.
urn:cts:omar:stoa0179.stoa001.omar:2.6.7#Arruns ubi ex lictoribus procul consulem esse, deinde iam propius ac certius facie quoque Brutum cognovit, inflammatus ira 'ille est vir' inquit, 'qui nos extorres expulit patria. ipse en ille nostris decoratus insignibus magnifice incedit. di regum ultores adeste'.
urn:cts:omar:stoa0179.stoa001.omar:2.6.8#concitat calcaribus equum atque in ipsum infestum consulem derigit. sensit in se iri Brutus. decorum erat tum ipsis capessere pugnam ducibus; avide itaque se certamini offert, adeoque infestis animis concurrerunt,
urn:cts:omar:stoa0179.stoa001.omar:2.6.9#neuter, dum hostem vulneraret, sui protegendi corporis memor, ut contrario ictu per parmam uterque transfixus, duabus haerentes hastis moribundi ex equis lapsi sint.
urn:cts:omar:stoa0179.stoa001.omar:2.6.10#simul et cetera equestris pugna coepit, neque ita multo post et pedites superveniunt. ibi varia victoria et velut aequo Marte pugnatum est: dextera utrimque cornua vicere, laeva superata.
urn:cts:omar:stoa0179.stoa001.omar:2.6.11#Veientes, vinci ab Romano milite adsueti, fusi fugatique; Tarquiniensis, novus hostis, non stetit solum, sed etiam ab sua parte Romanum pepulit.
urn:cts:omar:stoa0179.stoa001.omar:2.7.1#ita cum pugnatum esset, tantus terror Tarquinium atque Etruscos incessit, ut omissa inrita re nocte ambo exercitus, Veiens Tarquiniensisque, suas quisque abirent domos.
urn:cts:omar:stoa0179.stoa001.omar:2.7.2#adiciunt miracula huic pugnae: silentio proximae noctis ex silva Arsia ingentem editam vocem; Silvani vocem eam creditam; haec dicta: uno plus Tuscorum cecidisse in acie; vincere bello Romanum. ita certe inde abiere Romani ut victores,
urn:cts:omar:stoa0179.stoa001.omar:2.7.3#Etrusci pro victis. nam postquam inluxit, nec quisquam hostium in conspectu erat, P. Valerius consul spolia legit triumphansque inde Romam rediit.
urn:cts:omar:stoa0179.stoa001.omar:2.7.4#collegae funus quanto tum potuit apparatu fecit; sed multo maius morti decus publica fuit maestitia, eo ante omnia insignis, quia matronae annum ut parentem eum luxerunt, quod tam acer ultor violatae pudicitiae fuisset.
urn:cts:omar:stoa0179.stoa001.omar:2.7.5#consuli deinde, qui superfuerat, ut sunt mutabiles volgi animi, ex favore non invidia modo sed suspicio etiam cum atroci crimine orta.
urn:cts:omar:stoa0179.stoa001.omar:2.7.6#regnum eum adfectare fama ferebat, quia nec collegam subrogaverat in locum Bruti et aedificabat in summa Velia: alto atque munito loco arcem inexpugnabilem fore.
urn:cts:omar:stoa0179.stoa001.omar:2.7.7#haec dicta vulgo creditaque cum indignitate angerent consulis animum, vocato ad concilium populo summissis fascibus in contionem escendit. gratum id multitudini spectaculum fuit, submissa sibi esse imperii insignia confessionemque factam populi quam consulis maiestatem vimque maiorem esse.
urn:cts:omar:stoa0179.stoa001.omar:2.7.8#ibi audire iussis consul laudare fortunam collegae, quod liberata patria, in summo honore, pro re publica dimicans, matura gloria necdum se vertente in invidiam mortem occubuisset; se superstitem gloriae suae ad crimen atque invidiam superesse, ex liberatore patriae ad Aquilios se Vitelliosque recidisse. 'numquamne ergo' inquit '
urn:cts:omar:stoa0179.stoa001.omar:2.7.9#ulla adeo vobis spectata virtus erit, ut suspicione violari nequeat? ego me, illum acerrimum regum hostem, ipsum cupiditatis regni crimen subiturum timerem?
urn:cts:omar:stoa0179.stoa001.omar:2.7.10#ego si in ipsa arce Capitolioque habitarem, metui me crederem posse a civibus meis? tam levi momento mea apud vos fama pendet? adeone est fundata leviter fides, ut, ubi sim, quam qui sim, magis referat?
urn:cts:omar:stoa0179.stoa001.omar:2.7.11#non obstabunt P. Valeri aedes libertati vestrae, Quirites; tuta erit vobis Velia. deferam non in planum modo aedes, sed colli etiam subiciam, ut vos supra suspectum me civem habitetis; in Velia aedificent, quibus melius quam P. Valerio creditur libertas'. delata confestim materia omnis infra Veliam,
urn:cts:omar:stoa0179.stoa001.omar:2.7.12#et, ubi nunc Vicae Potae aedes est, domus in infimo clivo aedificata.
urn:cts:omar:stoa0179.stoa001.omar:2.8.1#latae deinde leges, non solum quae regni suspicione consulem absolverent, sed quae adeo in contrarium verterent, ut popularem etiam facerent. inde cognomen factum Publicolae est.
urn:cts:omar:stoa0179.stoa001.omar:2.8.2#ante omnes de provocatione adversus magistratus ad populum sacrandoque cum bonis capite eius, qui regni occupandi consilia inisset, gratae in vulgus leges fuere.
urn:cts:omar:stoa0179.stoa001.omar:2.8.3#quas cum solus pertulisset, ut sua unius in his gratia esset, tum demum comitia collegae subrogando habuit.
urn:cts:omar:stoa0179.stoa001.omar:2.8.4#creatus Sp. Lucretius consul, qui magno natu non sufficientibus iam viribus ad consularia munera obeunda intra paucos dies moritur. suffectus in Lucreti locum M. Horatius Pulvillus.
urn:cts:omar:stoa0179.stoa001.omar:2.8.5#apud quosdam veteres auctores non invenio Lucretium consulem; Bruto statim Horatium suggerunt; credo, quia nulla gesta res insignem fecerit consulatum, memoriam intercidisse. nondum dedicata erat in Capitolio Iovis aedes.
urn:cts:omar:stoa0179.stoa001.omar:2.8.6#Valerius Horatiusque consules sortiti, uter dedicaret. Horatio sorte evenit; Publicola ad Veientium bellum profectus.
urn:cts:omar:stoa0179.stoa001.omar:2.8.7#aegrius, quam dignum erat, tulere Valeri necessarii dedicationem tam incliti templi Horatio dari. id omnibus modis inpedire conati, postquam alia frustra temptata erant, postem iam tenenti consuli foedum inter precationem deum nuntium incutiunt mortuum eius filium esse, funestaque familia dedicare eum templum non posse.
urn:cts:omar:stoa0179.stoa001.omar:2.8.8#non crediderit factum, an tantum animo roboris fuerit, nec traditur certum, nec interpretatio est facilis; nihil aliud ad eum nuntium a proposito aversus, quam ut cadaver efferri iuberet, tenens postem precationem peragit et dedicat templum.
urn:cts:omar:stoa0179.stoa001.omar:2.8.9#haec post exactos reges domi militiaeque gesta primo anno. inde P. Valerius iterum T. Lucretius consules facti.
urn:cts:omar:stoa0179.stoa001.omar:2.9.1#iam Tarquinii ad Lartem Porsinnam, Clusinum regem, perfugerant. ibi miscendo consilium precesque nunc orabant, ne se, oriundos ex Etruscis, eiusdem sanguinis nominisque,
urn:cts:omar:stoa0179.stoa001.omar:2.9.2#egentes exulare pateretur, nunc monebant etiam, ne orientem morem pellendi reges inultum sineret.
urn:cts:omar:stoa0179.stoa001.omar:2.9.3#satis libertatem ipsam habere dulcedinis. nisi, quanta vi civitates eam expetant, tanta regna reges defendant, aequari summa infimis; nihil excelsum, nihil, quod supra cetera emineat, in civitatibus fore;
urn:cts:omar:stoa0179.stoa001.omar:2.9.4#adesse finem regnis, rei inter deos hominesque pulcherrimae. Porsinna cum regem esse Romae tum Etruscae gentis regem amplum Tuscis ratus Romam infesto exercitu venit.
urn:cts:omar:stoa0179.stoa001.omar:2.9.5#non umquam alias ante tantus terror senatum invasit; adeo valida res tum Clusina erat magnumque Porsinnae nomen. nec hostes modo timebant, sed suosmet ipsi cives, ne Romana plebs metu perculsa receptis in urbem regibus vel cum servitute pacem acciperet.
urn:cts:omar:stoa0179.stoa001.omar:2.9.6#multa igitur blandimenta plebi per id tempus ab senatu data. annonae in primis habita cura, et ad frumentum conparandum missi alii in Volscos, alii Cumas. salis quoque vendendi arbitrium, quia inpenso pretio venibat, in publicum omni suscepto sumptu ademptum privatis; portoriisque et tributo plebes liberata, ut divites conferrent, qui oneri ferendo essent:
urn:cts:omar:stoa0179.stoa001.omar:2.9.7#pauperes satis stipendii pendere, si liberos educarent. itaque haec indulgentia patrum asperis postmodum rebus in obsidione ac fame adeo concordem civitatem tenuit, ut regium nomen non summi magis quam infimi horrerent,
urn:cts:omar:stoa0179.stoa001.omar:2.9.8#nec quisquam unus malis artibus postea tam popularis esset, quam tum bene imperando universus senatus fuit.
urn:cts:omar:stoa0179.stoa001.omar:2.10.1#cum hostes adessent, pro se quisque in urbem ex agris demigrant, urbem ipsam saepiunt praesidiis. alia muris, alia Tiberi obiecto videbantur tuta;
urn:cts:omar:stoa0179.stoa001.omar:2.10.2#pons sublicius iter paene hostibus dedit, ni unus vir fuisset, Horatius Cocles; id munimentum illo die fortuna urbis Romanae habuit.
urn:cts:omar:stoa0179.stoa001.omar:2.10.3#qui positus forte in statione pontis, cum captum repentino impetu Ianiculum atque inde citatos decurrere hostes vidisset trepidamque turbam suorum arma ordinesque relinquere, reprehensans singulos,
urn:cts:omar:stoa0179.stoa001.omar:2.10.4#obsistens obtestansque deum et hominum fidem testabatur nequiquam deserto praesidio eos fugere; si transitum pontem a tergo reliquissent, iam plus hostium in Palatio Capitolioque quam in Ianiculo fore. itaque monere, praedicere, ut pontem ferro, igni, quacumque vi possint, interrumpant; se impetum hostium, quantum corpore uno posset obsisti, excepturum.
urn:cts:omar:stoa0179.stoa001.omar:2.10.5#Vadit inde in primum aditum pontis, insignisque inter conspecta cedentium pugnae terga obversis comminus ad ineundum proelium armis ipso miraculo audaciae obstupefecit hostis.
urn:cts:omar:stoa0179.stoa001.omar:2.10.6#duos tamen cum eo pudor tenuit, Sp. Larcium ac T. Herminium, ambos claros genere factisque.
urn:cts:omar:stoa0179.stoa001.omar:2.10.7#cum his primam periculi procellam et quod tumultuosissimum pugnae erat parumper sustinuit; deinde eos quoque ipsos exigua parte pontis relicta, revocantibus qui rescindebant, cedere in tutum coegit.
urn:cts:omar:stoa0179.stoa001.omar:2.10.8#circumferens inde truces minaciter oculos ad proceres Etruscorum nunc singulos provocare, nunc increpare omnes: servitia regum superborum, suae libertatis inmemores alienam oppugnatum venire.
urn:cts:omar:stoa0179.stoa001.omar:2.10.9#cunctati aliquamdiu sunt, dum alius alium, ut proelium incipiant, circumspectant. pudor deinde commovit aciem, et clamore sublato undique in unum hostem tela coniciunt.
urn:cts:omar:stoa0179.stoa001.omar:2.10.10#quae cum in obiecto cuncta scuto haesissent, neque ille minus obstinatus ingenti pontem obtineret gradu, iam impetu conabantur detrudere virum, cum simul fragor rupti pontis, simul clamor Romanorum alacritate perfecti operis sublatus, pavore subito impetum sustinuit.
urn:cts:omar:stoa0179.stoa001.omar:2.10.11#tum Cocles 'Tiberine pater' inquit, 'te sancte precor, haec arma et hunc militem propitio flumine accipias'. ita sicut erat armatus in Tiberim desiluit multisque superincidentibus telis incolumis ad suos tranavit rem ausus plus famae habituram ad posteros quam fidei. grata erga tantam virtutem civitas fuit:
urn:cts:omar:stoa0179.stoa001.omar:2.10.12#statua in comitio posita; agri quantum uno die circumaravit datum. privata quoque inter publicos honores studia eminebant;
urn:cts:omar:stoa0179.stoa001.omar:2.10.13#nam in magna inopia pro domesticis copiis unusquisque aliquid fraudans se ipse victu suo contulit.
urn:cts:omar:stoa0179.stoa001.omar:2.11.1#Porsinna primo conatu repulsus consiliis ab oppugnanda urbe ad obsidendam versis,
urn:cts:omar:stoa0179.stoa001.omar:2.11.2#praesidio in Ianiculo locato ipse in plano ripisque Tiberis castra posuit navibus undique accitis et ad custodiam, ne quid Romam frumenti subvehi sineret, et ut praedatum milites trans flumen per occasiones aliis atque aliis locis traiceret;
urn:cts:omar:stoa0179.stoa001.omar:2.11.3#brevique adeo infestum omnem Romanum agrum reddidit, ut non cetera solum ex agris sed pecus quoque omne in urbem compelleretur, neque quisquam extra portas propellere auderet.
urn:cts:omar:stoa0179.stoa001.omar:2.11.4#hoc tantum licentiae Etruscis non metu magis quam consilio concessum. namque Valerius consul, intentus in occasionem multos simul et effusos inproviso adoriundi, in parvis rebus neglegens ultor gravem se ad maiora vindicem servabat.
urn:cts:omar:stoa0179.stoa001.omar:2.11.5#itaque ut eliceret praedatores, edicit suis, postero die frequentes porta Esquilina, quae aversissima ab hoste erat, expellerent pecus, scituros id hostes ratus, quod in obsidione et fame servitia infida transfugerent.
urn:cts:omar:stoa0179.stoa001.omar:2.11.6#et sciere perfugae indicio, multoque plures, ut in spem universae praedae, flumen traiciunt.
urn:cts:omar:stoa0179.stoa001.omar:2.11.7#P. Valerius inde T. Herminium cum modicis copiis ad secundum lapidem Gabina via occultum considere iubet, Sp. Larcium cum expedita iuventute ad portam Collinam stare, donec hostis praetereat, inde se obicere, ne sit ad flumen reditus.
urn:cts:omar:stoa0179.stoa001.omar:2.11.8#consulum alter T. Lucretius porta Naevia cum aliquot manipulis militum egressus, ipse Valerius Caelio monte cohortes delectas educit.
urn:cts:omar:stoa0179.stoa001.omar:2.11.9#hique primi apparuere hosti; Herminius ubi tumultum sensit, consurgit ex insidiis versisque in Lucretium Etruscis terga caedit; dextra laevaque, hinc a porta Collina, illinc ab Naevia, redditus clamor:
urn:cts:omar:stoa0179.stoa001.omar:2.11.10#ita caesi in medio praedatores neque ad pugnam viribus pares et ad fugam saeptis omnibus viis. finisque ille tam effuse vagandi Etruscis fuit.
urn:cts:omar:stoa0179.stoa001.omar:2.12.1#obsidio erat nihilo minus et frumenti cum summa caritate inopia,) sedendoque expugnaturum se urbem spem Porsinna habebat,
urn:cts:omar:stoa0179.stoa001.omar:2.12.2#cum C. Mucius, adulescens nobilis, cui indignum videbatur populum Romanum servientem, cum sub regibus esset, nullo bello nec ab hostibus ullis obsessum esse, liberum eundem populum ab iisdem Etruscis obsideri,
urn:cts:omar:stoa0179.stoa001.omar:2.12.3#quorum saepe exercitus fuderit—; itaque magno audacique aliquo facinore eam indignitatem vindicandam ratus primo sua sponte penetrare in hostium castra constituit;
urn:cts:omar:stoa0179.stoa001.omar:2.12.4#dein metuens, ne, si consulum iniussu et ignaris omnibus iret, forte deprehensus a custodibus Romanis retraheretur ut transfuga, fortuna tum urbis crimen adfirmante, senatum adit. '
urn:cts:omar:stoa0179.stoa001.omar:2.12.5#transire Tiberim' inquit, 'patres, et intrare, si possim, castra hostium volo, non praedo nec populationum in vicem ultor: maius, si di iuvant, in animo est facinus'. adprobant patres. abdito intra vestem ferro proficiscitur.
urn:cts:omar:stoa0179.stoa001.omar:2.12.6#ubi eo venit, in confertissima turba prope regium tribunal constitit.
urn:cts:omar:stoa0179.stoa001.omar:2.12.7#ibi cum stipendium militibus forte daretur, et scriba cum rege sedens pari fere ornatu multa ageret eumque milites vulgo adirent: timens sciscitari, ut Porsinna esset, ne ignorando regem semet ipse aperiret, quis esset, quo temere traxit fortuna facinus, scribam pro rege obtruncat.
urn:cts:omar:stoa0179.stoa001.omar:2.12.8#vadentem inde, qua per trepidam turbam cruento mucrone sibi ipse fecerat viam, cum concursu ad clamorem facto conprehensum regii satellites retraxissent, ante tribunal regis destitutus, tum quoque inter tantas fortunae minas metuendus magis quam metuens 'Romanus sum' inquit 'civis;
urn:cts:omar:stoa0179.stoa001.omar:2.12.9#C. Mucium vocant. hostis hostem occidere volui, nec ad mortem minus animi est, quam fuit ad caedem:
urn:cts:omar:stoa0179.stoa001.omar:2.12.10#et facere et pati fortia Romanum est. nec unus in te ego hos animos gessi; longus post me ordo est idem petentium decus. proinde in hoc discrimen, si iuvat, accingere, ut in singulas horas capite dimices tuo, ferrum hostemque in vestibulo habeas regiae.
urn:cts:omar:stoa0179.stoa001.omar:2.12.11#hoc tibi iuventus Romana indicimus bellum. nullam aciem, nullum proelium timueris; uni tibi et cum singulis res erit'.
urn:cts:omar:stoa0179.stoa001.omar:2.12.12#cum rex simul ira infensus periculoque conterritus circumdari ignes minitabundus iuberet,
urn:cts:omar:stoa0179.stoa001.omar:2.12.13#nisi expromeret propere, quas insidiarum sibi minas per ambages iaceret, 'en tibi' inquit, 'ut sentias, quam vile corpus sit iis, qui magnam gloriam vident', dextramque accenso ad sacrificium foculo inicit. quam cum velut alienato ab sensu torreret animo, prope attonitus miraculo rex cum ab sede sua prosiluisset amoverique ab altaribus iuvenem iussisset,
urn:cts:omar:stoa0179.stoa001.omar:2.12.14#'tu vero abi' inquit, 'in te magis quam in me hostilia ausus. iuberem macte virtute esse, si pro mea patria ista virtus staret; nunc iure belli liberum te intactum inviolatumque hinc dimitto.'
urn:cts:omar:stoa0179.stoa001.omar:2.12.15#tunc Mucius quasi remunerans meritum 'quando quidem' inquit 'est apud te virtuti bonos, ut beneficio tuleris a me, quod minis nequisti: trecenti coniuravimus principes iuventutis Romanae, ut in te hac via grassaremur.
urn:cts:omar:stoa0179.stoa001.omar:2.12.16#mea prima sors fuit; ceteri, ut cuiusque exciderit primi, quoad te opportunum fortuna dederit, suo quisque tempore aderunt.'
urn:cts:omar:stoa0179.stoa001.omar:2.13.1#Mucium dimissum, cui postea Scaevolae a clade dextrae manus cognomen inditum, legati a Porsinna Romam secuti sunt;
urn:cts:omar:stoa0179.stoa001.omar:2.13.2#adeo moverat eum et primi periculi casus, a quo nihil se praeter errorem insidiatoris texisset, et subeunda dimicatio totiens, quot coniurati superessent, ut pacis condiciones ultro ferret Romanis.
urn:cts:omar:stoa0179.stoa001.omar:2.13.3#iactatum in condicionibus nequiquam de Tarquiniis in regnum restituendis, magis quia id negare ipse nequiverat Tarquiniis, quam quod negatum iri sibi ab Romanis ignoraret.
urn:cts:omar:stoa0179.stoa001.omar:2.13.4#de agro Veientibus restituendo inpetratum, expressaque necessitas obsides dandi Romanis, si Ianiculo praesidium deduci vellent. his condicionibus conposita pace exercitum ab Ianiculo deduxit Porsinna et agro Romano excessit.
urn:cts:omar:stoa0179.stoa001.omar:2.13.5#patres C. Mucio virtutis causa trans Tiberim agrum dono dedere, quae postea sunt Mucia prata appellata.
urn:cts:omar:stoa0179.stoa001.omar:2.13.6#ergo ita honorata virtute feminae quoque ad publica decora excitatae, et Cloelia virgo, una ex obsidibus, cum castra Etruscorum forte haud procul ripa Tiberis locata essent, frustrata custodes, dux agminis virginum inter tela hostium Tiberim tranavit sospitesque omnes Romam ad propinquos restituit.
urn:cts:omar:stoa0179.stoa001.omar:2.13.7#quod ubi regi nuntiatum est, primo incensus ira oratores Romam misit ad Cloeliam obsidem deposcendam: alias haud magni facere;
urn:cts:omar:stoa0179.stoa001.omar:2.13.8#deinde in admirationem versus supra Coclites Muciosque dicere id facinus esse et prae se ferre, quem ad modum, si non dedatur obses, pro rupto foedus se habiturum, sic deditam intactam inviolatamque ad suos remissurum.
urn:cts:omar:stoa0179.stoa001.omar:2.13.9#utrimque constitit fides: et Romani pignus pacis ex foedere restituerunt, et apud regem Etruscum non tuta solum sed honorata etiam virtus fuit, laudatamque virginem parte obsidum se donare dixit;
urn:cts:omar:stoa0179.stoa001.omar:2.13.10#ipsa, quos vellet, legeret. productis omnibus elegisse inpubes dicitur, quod et virginitati decorum et consensu obsidum ipsorum probabile erat, eam aetatem potissimum liberari ab hoste, quae maxime opportuna iniuriae esset.
urn:cts:omar:stoa0179.stoa001.omar:2.13.11#pace redintegrata Romani novam in femina virtutem novo genere honoris, statua equestri, donavere: in summa sacra via posita virgo insidens equo.
urn:cts:omar:stoa0179.stoa001.omar:2.14.1#huic tam pacatae profectioni ab urbe regis Etrusci abhorrens mos traditus ab antiquis usque ad nostram aetatem inter cetera sollemnia manet bona Porsinnae regis vendendi.
urn:cts:omar:stoa0179.stoa001.omar:2.14.2#cuius originem moris necesse est aut inter bellum natam esse neque omissam in pace aut a mitiore crevisse principio, quam hic prae se ferat titulus bona hostiliter vendendi.
urn:cts:omar:stoa0179.stoa001.omar:2.14.3#proximum vero est ex iis, quae traduntur, Porsinnam discedentem ab Ianiculo castra opulenta convecto ex propinquis ac fertilibus Etruriae arvis commeatu Romanis dono dedisse, inopi tum urbe ab longinqua obsidione;
urn:cts:omar:stoa0179.stoa001.omar:2.14.4#ea deinde, ne populo inmisso diriperentur hostiliter, venisse bonaque Porsinnae appellata, gratiam muneris magis significant titulo quam auctionem fortunae regiae, quae ne in potestate quidem populi Romani esset.
urn:cts:omar:stoa0179.stoa001.omar:2.14.5#omisso Romano bello Porsinna, ne frustra in ea loca exercitus adductus videretur, cum parte copiarum filium Arruntem Ariciam oppugnatum mittit.
urn:cts:omar:stoa0179.stoa001.omar:2.14.6#primo Aricinos res necopinata perculerat; arcessita deinde auxilia et a Latinis populis et a Cumis tantum spei fecere, ut acie decernere auderent. proelio inito adeo concitato impetu se intulerant Etrusci, ut funderent ipso incursu Aricinos;
urn:cts:omar:stoa0179.stoa001.omar:2.14.7#Cumanae cohortes arte adversus vim usae declinavere paululum effuseque praelatos hostes conversis signis ab tergo adortae sunt: ita in medio prope iam victores caesi Etrusci.
urn:cts:omar:stoa0179.stoa001.omar:2.14.8#pars perexigua duce amisso, quia nullum propius perfugium erat, Romam inermes et fortuna et specie supplicum delati sunt.
urn:cts:omar:stoa0179.stoa001.omar:2.14.9#ibi benigne excepti divisique in hospitia. curatis volneribus alii profecti domos nuntii hospitalium beneficiorum; multos Romae hospitum urbisque caritas tenuit. his locus ad habitandum datus, quem deinde Tuscum vicum appellarunt.
urn:cts:omar:stoa0179.stoa001.omar:2.15.1#P. Lucretius et P. Valerius Publicola, Sp. Larcius inde et T. Herminius consules facti. eo anno postremum legati a Porsinna de reducendo in regnum Tarquinio venerunt. quibus cum responsum esset missurum ad regem senatum legatos, missi confestim honoratissimus quisque e patribus:
urn:cts:omar:stoa0179.stoa001.omar:2.15.2#non quin breviter reddi responsum potuerit, non recipi reges, ideo potius delectos patrum ad eum missos, quam legatis eius Romae daretur responsum, sed ut in perpetuum mentio eius rei finiretur, neu in tantis mutuis beneficiis in vicem animi sollicitarentur, cum ille peteret, quod contra libertatem populi Romani esset, Romani, nisi in perniciem suam faciles esse vellent, negarent, cui nihil negatum vellent.
urn:cts:omar:stoa0179.stoa001.omar:2.15.3#non in regno populum Romanum, sed in libertate esse. ita induxisse in animum, hostibus potius quam regibus portas patefacere; ea esse vota omnium, ut, qui libertati erit in illa urbe finis, idem urbi sit.
urn:cts:omar:stoa0179.stoa001.omar:2.15.4#proinde, si salvam esse vellet Romam, ut patiatur liberam esse, orare. rex verecundia victus '
urn:cts:omar:stoa0179.stoa001.omar:2.15.5#quando id certum atque obstinatum est' inquit, 'neque ego obtundam saepius eadem nequiquam agendo, nec Tarquinios spe auxilii, quod nullum in me est, frustrabor. alium hinc, seu bello opus est seu quiete, exilio quaerant locum, ne quid meam vobiscum pacem distineat.'
urn:cts:omar:stoa0179.stoa001.omar:2.15.6#dictis facta amiciora adiecit: obsidum quod reliquum erat reddidit, agrum Veientem foedere ad Ianiculum icto ademptum restituit.
urn:cts:omar:stoa0179.stoa001.omar:2.15.7#Tarquinius spe omni reditus incisa exulatum ad generum Mamilium Octavium Tusculum abiit. Romanis pax fida ita cum Porsinna fuit.
urn:cts:omar:stoa0179.stoa001.omar:2.16.1#consules M. Valerius P. Postumius. eo anno bene pugnatum cum Sabinis;
urn:cts:omar:stoa0179.stoa001.omar:2.16.2#consules triumpharunt. maiore inde mole Sabini bellum parabant. adversus eos et ne quid simul ab Tusculo, unde, etsi non apertum, suspectum tamen bellum erat, repentini periculi oriretur, P. Valerius quartum T. Lucretius iterum consules facti.
urn:cts:omar:stoa0179.stoa001.omar:2.16.3#seditio inter belli pacisque auctores orta in Sabinis aliquantum inde virium transtulit ad Romanos. namque Attius Clausus,
urn:cts:omar:stoa0179.stoa001.omar:2.16.4#cui postea Appio Claudio fuit Romae nomen, cum pacis ipse auctor a turbatoribus belli premeretur nec par factioni esset, ab Inregillo, magna clientium comitatus manu, Romam transfugit. his civitas data agerque trans Anienem:
urn:cts:omar:stoa0179.stoa001.omar:2.16.5#vetus Claudia tribus additis postea novis tribulibus, qui ex eo venirent agro, appellata. Appius inter patres lectus haud ita multo post in principum dignationem pervenit.
urn:cts:omar:stoa0179.stoa001.omar:2.16.6#consules infesto exercitu in agrum Sabinum profecti cum ita vastatione, dein proelio adflixissent opes hostium, ut diu nihil inde rebellionis timeri posset. triumphantes Romam redierunt.
urn:cts:omar:stoa0179.stoa001.omar:2.16.7#P. Valerius, omnium consensu princeps belli pacisque artibus, anno post Agrippa Menenio P. Postumio consulibus moritur, gloria ingenti, copiis familiaribus adeo exiguis, ut funeri sumptus deesset:
urn:cts:omar:stoa0179.stoa001.omar:2.16.8#de publico est datus. luxere matronae ut Brutum. eodem anno duae coloniae Latinae, Pometia et Cora, ad Auruncos deficiunt. cum Auruncis bellum initum, fusoque ingenti exercitu, qui se ingredientibus fines consulibus ferociter obtulerat, omne Auruncum bellum Pometiam compulsum est.
urn:cts:omar:stoa0179.stoa001.omar:2.16.9#nec magis post proelium quam in proelio a caedibus temperatum est: et caesi aliquanto plures erant quam capti, et captos passim trucidaverunt; ne ab obsidibus quidem, qui trecenti accepti numero erant, ira belli abstinuit. et hoc anno Romae triumphatum.
urn:cts:omar:stoa0179.stoa001.omar:2.17.1#secuti consules Opiter Verginius Sp. Cassius Pometiam primo vi, deinde vineis aliisque operibus oppugnarunt.
urn:cts:omar:stoa0179.stoa001.omar:2.17.2#in quos Aurunci magis iam inexpiabili odio quam spe aliqua aut occasione coorti cum plures igni quam ferro armati excucurrissent, caede incendioque cuncta conplent.
urn:cts:omar:stoa0179.stoa001.omar:2.17.3#vineis incensis, multis hostium vulneratis et occisis consulum quoque alterum—sed utrum nomen, auctores non adiciunt—gravi vulnere ex equo deiectum prope interfecerunt.
urn:cts:omar:stoa0179.stoa001.omar:2.17.4#Romam inde male gesta re reditum. inter multos saucios consul spe incerta vitae relatus. interiecto deinde haud magno spatio, quod vulneribus curandis supplendoque exercitui satis esset, cum ira maiore bellum tum viribus etiam auctis Pometiae arma inlata.
urn:cts:omar:stoa0179.stoa001.omar:2.17.5#et cum vineis refectis aliaque mole belli iam in eo esset, ut in muros evaderet miles, deditio est facta.
urn:cts:omar:stoa0179.stoa001.omar:2.17.6#ceterum nihilo minus foeda dedita urbe, quam si capta foret, Aurunci passi: principes securi percussi, sub corona venierunt coloni alii;
urn:cts:omar:stoa0179.stoa001.omar:2.17.7#oppidum dirutum, ager veniit. consules magis ob iras graviter ultas quam ob magnitudinem perfecti belli triumpharunt.
urn:cts:omar:stoa0179.stoa001.omar:2.18.1#insequens annus Postumum Cominium et T. Larcium consules habuit.
urn:cts:omar:stoa0179.stoa001.omar:2.18.2#eo anno Romae, cum per ludos ab Sabinorum iuventute per lasciviam scorta raperentur, concursu hominum rixa ac prope proelium fuit, parvaque ex re ad rebellionem spectare res videbatur. super belli Latini metum id quoque accesserat,
urn:cts:omar:stoa0179.stoa001.omar:2.18.3#quod triginta iam coniurasse populos concitante Octavio Mamilio satis constabat.
urn:cts:omar:stoa0179.stoa001.omar:2.18.4#in hac tantarum expectatione rerum sollicita civitate dictatoris primum creandi mentio orta. sed nec quo anno, nec quibus consulibus, quia ex factione Tarquiniana essent—id quoque enim traditur—, parum creditum sit, nec quis primum dictator creatus sit, satis constat.
urn:cts:omar:stoa0179.stoa001.omar:2.18.5#apud veterrimos tamen auctores T. Larcium dictatorem primum, Sp. Cassium magistrum equitum creatos invenio. consulares legere: ita lex iubebat de dictatore creando lata.
urn:cts:omar:stoa0179.stoa001.omar:2.18.6#eo magis adducor, ut credam Larcium, qui consularis erat, potius quam M.' Valerium M. filium Volesi nepotem, qui nondum consul fuerat, moderatorem et magistrum consulibus appositum;
urn:cts:omar:stoa0179.stoa001.omar:2.18.7#quin, si maxime ex ea familia legi dictatorem vellent, patrem multo potius M. Valerium spectatae virtutis et consularem virum legissent.
urn:cts:omar:stoa0179.stoa001.omar:2.18.8#creato dictatore primum Romae, postquam praeferri secures viderunt, magnus plebem metus incessit, ut intentiores essent ad dicto parendum. neque enim, ut in consulibus, qui pari potestate essent, alterius auxilium, neque provocatio erat neque ullum usquam nisi in cura parendi auxilium.
urn:cts:omar:stoa0179.stoa001.omar:2.18.9#Sabinis etiam creatus Romae dictator eo magis, quod propter se creatum crediderant, metum incussit. itaque legatos de pace mittunt.
urn:cts:omar:stoa0179.stoa001.omar:2.18.10#quibus orantibus dictatorem senatumque, ut veniam erroris hominibus adulescentibus darent, responsum, ignosci adulescentibus posse, senibus non posse, qui bella ex bellis sererent. actum tamen est de pace,
urn:cts:omar:stoa0179.stoa001.omar:2.18.11#inpetrataque foret, si, quod inpensae factum in bellum erat, praestare Sabini — id enim postulatum erat—in animum induxissent. bellum indictum; tacitae indutiae quietum annum tenuere.
urn:cts:omar:stoa0179.stoa001.omar:2.19.1#consules Ser. Sulpicius M'. Tullius; nihil dignum memoria actum;
urn:cts:omar:stoa0179.stoa001.omar:2.19.2#T. Aebutius deinde et C. Vetusius. his consulibus Fidenae obsessae, Crustumeria capta; Praeneste ab Latinis ad Romanos descivit. nec ultra bellum Latinum gliscens iam per aliquot annos dilatum.
urn:cts:omar:stoa0179.stoa001.omar:2.19.3#A. Postumius dictator T. Aebutius magister equitur magnis copiis peditum
urn:cts:omar:stoa0179.stoa001.omar:2.19.4#equitumque profecti ad lacum Regillum in agro Tusculano agmini hostium occurrerunt et, quia Tarquinios esse in exercitu Latinorum auditum est, sustineri ira non potuit, quin extemplo confligerent.
urn:cts:omar:stoa0179.stoa001.omar:2.19.5#ergo etiam proelium aliquanto quam cetera gravius atque atrocius fuit. non enim duces ad regendam modo consilio rem adfuere, sed suismet ipsi corporibus dimicantes miscuere certamina, nec quisquam procerum ferme hac aut illa ex acie sine vulnere praeter dictatorem Romanum excessit.
urn:cts:omar:stoa0179.stoa001.omar:2.19.6#in Postumium prima in acie suos adhortantem instruentemque Tarquinius Superbus, quamquam iam aetate et viribus erat gravior, equum infestus admisit ictusque ab latere concursu suorum receptus in tutum est.
urn:cts:omar:stoa0179.stoa001.omar:2.19.7#et ad alterum cornu Aebutius magister equitum in Octavium Mamilium impetum dederat nec fefellit veniens Tusculanum ducem; contra quem et ille concitat equum. tantaque vis infestis venientium hastis fuit,
urn:cts:omar:stoa0179.stoa001.omar:2.19.8#ut bracchium Aebutio traiectum sit, Mamilio pectus percussum. hunc quidem in secundam aciem Latini recepere;
urn:cts:omar:stoa0179.stoa001.omar:2.19.9#aebutius cum saucio bracchio tenere telum non posset, pugna excessit.
urn:cts:omar:stoa0179.stoa001.omar:2.19.10#Latinus dux nihil deterritus vulnere proelium ciet et, quia suos perculsos videbat, arcessit cohortem exulum Romanorum, cui L. Tarquini filius praeerat. ea, quo maiore pugnabat ira ob erepta bona patriamque ademptam, pugnam parumper restituit.
urn:cts:omar:stoa0179.stoa001.omar:2.20.1#referentibus iam pedem ab ea parte Romanis M. Valerius, Publicolae frater, conspicatus ferocem iuvenem Tarquinium ostentantem se in prima exulum acie,
urn:cts:omar:stoa0179.stoa001.omar:2.20.2#domestica etiam gloria accensus, ut, cuius familiae decus eiecti reges erant, eiusdem interfecti forent, subdit calcaria equo et Tarquinium infesto spiculo petit. Tarquinius retro in agmen suorum infenso cessit hosti.
urn:cts:omar:stoa0179.stoa001.omar:2.20.3#Valerium temere invectum in exulum aciem ex transverso quidam adortus transfigit, nec quicquam equitis vulnere equo retardato moribundus Romanus labentibus super corpus armis ad terram defluxit.
urn:cts:omar:stoa0179.stoa001.omar:2.20.4#dictator Postumius postquam cecidisse talem virum, exules ferociter citato agmine invehi,
urn:cts:omar:stoa0179.stoa001.omar:2.20.5#suos perculsos cedere animadvertit, cohorti suae, quam delectam manum praesidii causa circa se habebat, dat signum, ut, quem suorum fugientem viderint, pro hoste habeant. ita metu ancipiti versi a fuga Romani in hostem et restituta acies.
urn:cts:omar:stoa0179.stoa001.omar:2.20.6#cohors dictatoris tum primum proelium iniit; integris corporibus animisque fessos adorti exules caedunt.
urn:cts:omar:stoa0179.stoa001.omar:2.20.7#ibi alia inter proceres coorta pugna. imperator Latinus ubi cohortem exulum a dictatore Romano prope circumventam vidit, ex subsidiariis manipulos aliquot in primam aciem secum rapit.
urn:cts:omar:stoa0179.stoa001.omar:2.20.8#hos agmine venientes T. Herminius legatus conspicatus interque eos insignem veste armisque Mamilium noscitans tanto vi maiore, quam paulo ante magister equitum, cum hostium duce proelium iniit,
urn:cts:omar:stoa0179.stoa001.omar:2.20.9#ut et uno ictu transfixum per latus occiderit Mamilium et ipse inter spoliandum corpus hostis veruto percussus, cum victor in castra esset relatus, inter primam curationem exspiraverit.
urn:cts:omar:stoa0179.stoa001.omar:2.20.10#tum ad equites dictator advolat obtestans, ut fesso iam pedite descendant ex equis et pugnam capessant. dicto paruere: desiliunt ex equis, provolant in primum et pro antesignanis parmas obiciunt.
urn:cts:omar:stoa0179.stoa001.omar:2.20.11#recipit extemplo animum pedestris acies, postquam iuventutis proceres aequato genere pugnae secum partem periculi sustinentes vidit.
urn:cts:omar:stoa0179.stoa001.omar:2.20.12#tum demum inpulsi Latini, perculsaque inclinavit acies. equiti admoti equi, ut persequi hostem posset; secuta et pedestris acies. ibi nihil nec divinae nec humanae opis dictator praetermittens aedem Castori vovisse fertur ac pronuntiasse militi praemia, qui primus, qui secundus castra hostium intrasset; tantusque ardor fuit,
urn:cts:omar:stoa0179.stoa001.omar:2.20.13#ut eodem impetu, quo fuderant hostem Romani, castra caperent. hoc modo ad lacum Regillum pugnatum est. dictator et magister equitum triumphantes in urbem rediere.
urn:cts:omar:stoa0179.stoa001.omar:2.21.1#triennio deinde nec certa pax nec bellum fuit. consules Q. Cloelius et T. Larcius, inde A. Sempronius et M. Minucius. his consulibus aedis Saturno dedicata, Saturnalia institutus festus dies.
urn:cts:omar:stoa0179.stoa001.omar:2.21.2#A. deinde Postumius et T. Verginius consules facti.
urn:cts:omar:stoa0179.stoa001.omar:2.21.3#hoc demum anno ad Regillum lacum pugnatum apud quosdam invenio: A. Postumium, quia collega dubiae fidei fuerit, se consulatu abdicasse; dictatorem inde factum.
urn:cts:omar:stoa0179.stoa001.omar:2.21.4#tanti errores inplicant temporum rationem aliter apud alios ordinatis magistratibus, ut nec qui consules secundum quos, nec quid quoque anno actum sit, in tanta vetustate non rerum modo sed etiam auctorum digerere possis. Ap. Claudius deinde et P. Servilius consules facti.
urn:cts:omar:stoa0179.stoa001.omar:2.21.5#insignis hic annus est nuntio Tarquinii mortis. mortuus Cumis, quo se post fractas opes Latinorum ad Aristodemum tyrannum contulerat. eo nuntio erecti patres, erecta plebes.
urn:cts:omar:stoa0179.stoa001.omar:2.21.6#sed patribus nimis luxuriosa ea fuit laetitia; plebi, cui ad eam diem summa ope inservitum erat, iniuriae a primoribus fieri coepere.
urn:cts:omar:stoa0179.stoa001.omar:2.21.7#eodem anno Signia colonia, quam rex Tarquinius deduxerat, suppleto numero colonorum iterum deducta est. Romae tribus una et uiginti factae. aedes Mercuri dedicata est idibus Maiis.
urn:cts:omar:stoa0179.stoa001.omar:2.22.1#cum Volscorum gente Latino bello neque pax neque bellum fuerat; nam et Volsci conparaverant auxilia, quae mitterent Latinis, ni maturatum ab dictatore Romano esset, et maturavit Romanus, ne proelio uno cum Latino Volscoque contenderet.
urn:cts:omar:stoa0179.stoa001.omar:2.22.2#hac ira consules in Volscum agrum legiones duxere. Volscos consilii poenam non metuentes necopinata res perculit; armorum inmemores obsides dant trecentos principum a Cora atque Pometia liberos: ita sine certamine inde abductae legiones.
urn:cts:omar:stoa0179.stoa001.omar:2.22.3#nec ita multo post Volscis levatis metu suum rediit ingenium; rursus occultum parant bellum Hernicis in societatem armorum adsumptis.
urn:cts:omar:stoa0179.stoa001.omar:2.22.4#legatos quoque ad sollicitandum Latium passim dimittunt; sed recens ad Regillum lacum accepta cladis Latinos ira odioque eius, quicumque arma suaderet, ne ab legatis quidem violandis abstinuit: conprehensos Volscos Romam duxere. ibi traditi consulibus, indicatumque est Volscos Hernicosque parare bellum Romanis.
urn:cts:omar:stoa0179.stoa001.omar:2.22.5#relata re ad senatum adeo fuit gratum patribus, ut et captivorum sex milia Latinis remitterent et de foedere, quod prope in perpetuum negatum fuerat, rem ad novos magistratus reicerent. enimvero tum Latini gaudere facto;
urn:cts:omar:stoa0179.stoa001.omar:2.22.6#pacis auctores in ingenti gloria esse. coronam auream Iovi donum in Capitolium mittunt. cum legatis donoque, qui captivorum remissi ad suos fuerant, magna circumfusa multitudo venit.
urn:cts:omar:stoa0179.stoa001.omar:2.22.7#pergunt domos eorum, apud quem quisque servierant; gratias agunt liberaliter habiti cultique in calamitate sua; inde hospitia iungunt. numquam alias ante publice privatimque Latinum nomen Romano imperio coniunctius fuit.
urn:cts:omar:stoa0179.stoa001.omar:2.23.1#sed et bellum Volscum imminebat, et civitas secum ipsa discors intestino inter patres plebemque flagrabat odio, maxime propter nexos ob aes alienum. fremebant se foris pro libertate
urn:cts:omar:stoa0179.stoa001.omar:2.23.2#et imperio dimicantes domi a civibus captos et oppressos esse, tutioremque in bello quam in pace et inter hostis quam inter civis libertatem plebis esse; invidiamque eam sua sponte gliscentem insignis unius calamitas accendit.
urn:cts:omar:stoa0179.stoa001.omar:2.23.3#magno natu quidam cum omnium malorum suorum insignibus se in forum proiecit.
urn:cts:omar:stoa0179.stoa001.omar:2.23.4#obsita erat squalore vestis, foedior corporis habitus pallore ac macie perempti; ad hoc promissa barba et capilli efferaverant speciem oris. noscitabatur tamen in tanta deformitate, et ordines duxisse aiebant aliaque militiae decora vulgo miserantes eum iactabant; ipse testes honestarum aliquot locis pugnarum cicatrices adverso pectore ostentabat.
urn:cts:omar:stoa0179.stoa001.omar:2.23.5#sciscitantibus, unde ille habitus, unde deformitas, cum circumfusa turba esset prope in contionis modum, Sabino bello ait se militantem, quia propter populationes agri non fructu modo caruerit, sed villa incensa fuerit, direpta omnia, pecora abacta, tributum iniquo suo tempore imperatum, aes alienum fecisse.
urn:cts:omar:stoa0179.stoa001.omar:2.23.6#id cumulatum usuris primo se agro paterno avitoque exuisse, deinde fortunis aliis, postremo velut tabem pervenisse ad corpus; ductum se ab creditore non in servitium, sed in ergastulum et carnificinam esse.
urn:cts:omar:stoa0179.stoa001.omar:2.23.7#inde ostentare tergum foedum recentibus vestigiis verberum. ad haec visa auditaque clamor ingens oritur. non iam foro se tumultus continet, sed passim totam urbem pervadit.
urn:cts:omar:stoa0179.stoa001.omar:2.23.8#nexi, vincti solutique, se undique in publicum proripiunt, inplorant Quiritium fidem. nullo loco deest seditionis voluntarius comes; multis passim agminibus per omnes vias cum clamore in forum curritur.
urn:cts:omar:stoa0179.stoa001.omar:2.23.9#magno cum periculo suo, qui forte patrum in foro erant, in eam turbam inciderunt;
urn:cts:omar:stoa0179.stoa001.omar:2.23.10#nec temperatum manibus foret, ni propere consules, P. Servilius et Ap. Claudius, ad conprimendam seditionem intervenissent. at in eos multitudo versa ostentare vincula sua deformitatemque aliam.
urn:cts:omar:stoa0179.stoa001.omar:2.23.11#haec se meritos dicere exprobrantes suam quisque alius alibi militiam; postulare multo minaciter magis quam suppliciter, ut senatum vocarent, curiamque ipsi futuri arbitri moderatoresque publici consilii circumsistunt.
urn:cts:omar:stoa0179.stoa001.omar:2.23.12#pauci admodum patrum, quos casus obtulerat, contracti ab consulibus; ceteros metus non curia modo sed etiam foro arcebat, nec agi quicquam per infrequentiam poterat senatus.
urn:cts:omar:stoa0179.stoa001.omar:2.23.13#tum vero eludi atque extrahi se multitudo putare, et patrum qui abessent, non casu, non metu, sed inpediendae rei causa abesse, et consules ipsos tergiversari, nec dubie ludibrio esse miserias suas.
urn:cts:omar:stoa0179.stoa001.omar:2.23.14#iam prope erat, ut ne consulum quidem maiestas coerceret iras hominum, cum incerti, morando an veniendo plus periculi contraherent, tandem in senatum veniunt; frequentique tandem curia non modo inter patres sed ne inter consules quidem ipsos satis conveniebat.
urn:cts:omar:stoa0179.stoa001.omar:2.23.15#Appius, vehementis ingenii vir, imperio consulari rem agendam censebat: uno aut altero adrepto quieturos alios; Servilius, lenibus remediis aptior, concitatos animos flecti quam frangi putabat cum tutius tum facilius esse.
urn:cts:omar:stoa0179.stoa001.omar:2.24.1#inter haec maior alius terror: Latini equites cum tumultuoso advolant nuntio Volscos infesto exercitu ad urbem oppugnandam venire. quae audita—adeo duas ex una civitate discordia fecerat—longe aliter patres ac plebem adfecere.
urn:cts:omar:stoa0179.stoa001.omar:2.24.2#exsultare gaudio plebes, ultores superbiae patrum adesse dicere deos; alius alium confirmare, ne nomina darent: cum omnibus potius quam solos perituros; patres militarent, patres arma caperent, ut penes eosdem pericula belli, penes quos praemia essent.
urn:cts:omar:stoa0179.stoa001.omar:2.24.3#at vero curia maesta ac trepida ancipiti metu et ab cive et ab hoste Servilium consulem, cui ingenium magis populare erat, orare, ut tantis circumventam terroribus expediret rem publicam.
urn:cts:omar:stoa0179.stoa001.omar:2.24.4#tum consul misso senatu in contionem prodit. ibi curae esse patribus ostendit, ut consulatur plebi; ceterum deliberationi de maxima quidem illa, sed tamen parte civitatis metum pro universa re publica intervenisse. nec posse,
urn:cts:omar:stoa0179.stoa001.omar:2.24.5#cum hostes prope ad portas essent, bello praeverti quicquam, nec, si sit laxamenti aliquid, aut plebi honestum esse, nisi mercede prius accepta arma pro patria non cepisse, aut patribus satis decorum per metum potius quam postmodo voluntate adflictis civium suorum fortunis consuluisse.
urn:cts:omar:stoa0179.stoa001.omar:2.24.6#contioni deinde edicto addidit fidem, quo edixit, ne quis civem Romanum vinctum aut clausum teneret, quo minus ei nominis edendi apud consules potestas fieret, neu quis militis, donec in castris esset, bona possideret aut venderet, liberos nepotesve eius moraretur.
urn:cts:omar:stoa0179.stoa001.omar:2.24.7#hoc proposito edicto et qui aderant nexi, profiteri extemplo nomina, et undique ex tota urbe proripientium se ex private, cum retinendi ius creditori non esset, concursus in forum, ut sacramento dicerent, fieri.
urn:cts:omar:stoa0179.stoa001.omar:2.24.8#magna ea manus fuit, neque aliorum magis in Volsco bello virtus atque opera enituit. consul copias contra hostem educit; parvo dirimente intervallo castra ponit.
urn:cts:omar:stoa0179.stoa001.omar:2.25.1#proxima inde nocte Volsci discordia Romana freti, si qua nocturna transitio proditiove fieri posset, temptant castra. sensere vigiles, excitatus exercitus, signo dato concursum est ad arma;
urn:cts:omar:stoa0179.stoa001.omar:2.25.2#ita frustra id inceptum Volscis fuit; relicum noctis utrimque quieti datum. postero die prima luce Volsci fossis repletis vallum invadunt.
urn:cts:omar:stoa0179.stoa001.omar:2.25.3#iamque ab omni parte munimenta vellebantur, cum consul, quamquam cuncti undique, et nexi ante omnes, ut signum daret, clamabant, experiendi animos militum causa parumper moratus, postquam satis apparebat ingens ardor, dato tandem ad erumpendum signo militem avidum certaminis emittit.
urn:cts:omar:stoa0179.stoa001.omar:2.25.4#primo statim incursu pulsi hostes; fugientibus, quoad insequi pedes potuit, terga caesa; eques usque ad castra pavidos egit. mox ipsa castra legionibus circumdatis, cum Volscos inde etiam pavor expulisset, capta direptaque.
urn:cts:omar:stoa0179.stoa001.omar:2.25.5#postero die ad Suessam Pometiam, quo confugerant hostes, legionibus ductis, intra paucos dies oppidum capitur, captum praedae datum.
urn:cts:omar:stoa0179.stoa001.omar:2.25.6#inde paulum recreatus egens miles. consul cum maxima gloria sua victorem exercitum Romam reducit. decedentem Romam Ecetranorum Volscorum legati, rebus suis timentes post Pometiam captam, adeunt. his ex senatus consulto data pax, ager ademptus.
urn:cts:omar:stoa0179.stoa001.omar:2.26.1#confestim et Sabini Romanos territavere; tumultus enim fuit verius quam bellum. nocte in urbem nuntiatur est exercitum Sabinum praedabundum ad Anienem amnem pervenisse; ibi passim diripi atque incendi villas.
urn:cts:omar:stoa0179.stoa001.omar:2.26.2#missus extemplo eo cum omnibus copiis equitum A. Postumius, qui dictator bello Latino fuerat; secutus consul Servilius cum delecta peditum manu.
urn:cts:omar:stoa0179.stoa001.omar:2.26.3#plerosque palantes eques circumvenit, nec advenienti peditum agmini restitit Sabina legio; fessi cum itinere tum populatione nocturna, magna pars in villis repleti cibo vinoque, vix fugae quod satis esset virium habuere.
urn:cts:omar:stoa0179.stoa001.omar:2.26.4#nocte una audito perfectoque bello Sabino postero die in magna iam spe undique partae pacis legati Aurunci senatum adeunt, ni decedatur Volsco agro, bellum indicentes.
urn:cts:omar:stoa0179.stoa001.omar:2.26.5#cum legatis simul exercitus Auruncorum domo profectus erat; cuius fama haud procul iam ab Aricia visi tanto tumultu concivit Romanos, ut nec consuli ordine patres nec pacatum responsum arma inferentibus arma ipsi capientes dare possent. Ariciam infesto agmine itur,
urn:cts:omar:stoa0179.stoa001.omar:2.26.6#nec procul inde cum Auruncis signa conlata proelioque uno debellatum est.
urn:cts:omar:stoa0179.stoa001.omar:2.27.1#fusis Auruncis victor tot intra paucos dies bellis Romanus promissa consulis fidemque senatus expectabat, cum Appius et insita superbia animo et ut collegae vanam faceret fidem, quam asperrime poterat, ius de creditis pecuniis dicere. deinceps et, qui ante nexi fuerant, creditoribus tradebantur et nectebantur alii.
urn:cts:omar:stoa0179.stoa001.omar:2.27.2#quod ubi cui militi inciderat, collegam appellabat. concursus ad Servilium fiebat; illius promissa iactabant; illi exprobrabant sua quisque belli merita cicatricesque acceptas. postulabant, ut aut referret ad senatum, aut auxilio esset consul civibus suis, imperator militibus. movebant consulem haec, sed tergiversari res cogebat;
urn:cts:omar:stoa0179.stoa001.omar:2.27.3#adeo in alteram causam non collega solum praeceps erat, sed omnis factio nobilium. ita medium se gerendo nec plebis vitavit odium nec apud patres gratiam iniit.
urn:cts:omar:stoa0179.stoa001.omar:2.27.4#patres mollem consulem et ambitiosum rati, plebes fallacem; brevique apparuit aequasse eum Appii odium. certamen consulibus inciderat,
urn:cts:omar:stoa0179.stoa001.omar:2.27.5#uter dedicaret Mercuri aedem. senatus a se rem ad populum reiecit: utri eorum dedicatio iussu populi data esset, eum praeesse annonae, mercatorum collegium instituere, sollemnia pro pontifice iussit suscipere.
urn:cts:omar:stoa0179.stoa001.omar:2.27.6#populus dedicationem aedis dat M. Laetorio, primi pili centurioni, quod facile appareret non tam ad honorem eius, cui curatio altior fastigio suo data esset, factum quam ad consulum ignominiam.
urn:cts:omar:stoa0179.stoa001.omar:2.27.7#saevire inde utique consulum alter patresque; sed plebi creverant animi, et longe alia quam primo instituerant via grassabantur.
urn:cts:omar:stoa0179.stoa001.omar:2.27.8#desperato enim consulum senatusque auxilio, cum in ius duci debitorem vidissent, undique convolabant. neque decretum exaudiri consulis prae strepitu et clamore poterat, neque, cum decresset, quisquam obtemperabat.
urn:cts:omar:stoa0179.stoa001.omar:2.27.9#vi agebatur, metusque omnis et periculum, cum in conspectu consulis singuli a pluribus violarentur, in creditores a debitoribus verterant. super haec timor incessit Sabini belli;
urn:cts:omar:stoa0179.stoa001.omar:2.27.10#dilectuque decreto nemo nomen dedit, furente Appio et insectante ambitionem collegae, qui populari silentio rem publicam proderet et ad id, quod de credita pecunia ius non dixisset, adiceret, ut ne dilectum quidem ex senatus consulto haberet:
urn:cts:omar:stoa0179.stoa001.omar:2.27.11#non esse tamen desertam omnino rem publicam neque proiectum consulare imperium; se unum et suae et patrum maiestatis vindicem fore. cum circumstaret cotidiana multitudo licentia accensa,
urn:cts:omar:stoa0179.stoa001.omar:2.27.12#arripi unum insignem ducem seditionum iussit. ille cum a lictoribus iam traheretur, provocavit; nec cessisset provocationi consul, quia non dubium erat populi iudicilm, nisi aegre victa pertinacia foret consilio magis et auctoritate principum quam populi clamore; adeo supererant animi ad sustinendam invidiam.
urn:cts:omar:stoa0179.stoa001.omar:2.27.13#crescere inde malum in dies non clamoribus modo apertis, sed, quod multo perniciosius erat, secessione occultisque conloquiis. tandem invisi plebi consules magistrate abeunt, Servilius neutris, Appius patribus mire gratus.
urn:cts:omar:stoa0179.stoa001.omar:2.28.1#A. Verginius inde et T. Vetusius consulatum ineunt. tum vero plebs incerta, quales habitura consules esset, coetus nocturnes, pars Esquiliis, pars in Aventino facere, ne in foro subitis trepidaret consiliis et omnia temere ac fortuito ageret.
urn:cts:omar:stoa0179.stoa001.omar:2.28.2#eam rem consules rati, ut erat, perniciosam ad patres deferunt, sed de ea tum consulere ordine non licuit; adeo tumultuose excepta est clamoribus undique et indignatione patrum, si, quod imperio consulari exsequendum esset, invidiam eius consules ad senatum reicerent.
urn:cts:omar:stoa0179.stoa001.omar:2.28.3#profecto, si essent in re publica magistratus, nullum futurum fuisse Romae nisi publicum consilium;
urn:cts:omar:stoa0179.stoa001.omar:2.28.4#nunc in mille curias contionesque, cum alia in Esquiliis, alia in Aventino fiant concilia, dispersam et dissipatam esse rem publicam. unum hercule virum—id enim plus esse quam consulem—, qualis Ap. Claudius fuerit, momento temporis discussurum illos coetus fuisse.
urn:cts:omar:stoa0179.stoa001.omar:2.28.5#correpti consules cum, quid ergo se facere vellent, nihil enim segnius molliusve, quam patribus placeat, acturos, percunctarentur, decernunt, ut dilectum quam acerrimum habeant: otio lascivire plebem. dimisso senatu consules in tribunal escendunt;
urn:cts:omar:stoa0179.stoa001.omar:2.28.6#citant nominatim iuniores. cum ad nomen nemo responderet, circumfusa multitudo in contionis modum negare ultra decipi plebem posse;
urn:cts:omar:stoa0179.stoa001.omar:2.28.7#numquam unum militem habituros, ni praestaretur fides publica; libertatem unicuique prius reddendam esse quam arma danda, ut pro patria civibusque, non pro dominis pugnent.
urn:cts:omar:stoa0179.stoa001.omar:2.28.8#consules, quid mandatum esset a senatu, videbant, sed eorum, qui intra parietes curiae ferociter loquerentur, neminem adesse invidiae suae participem. et apparebat atrox cum plebe certamen.
urn:cts:omar:stoa0179.stoa001.omar:2.28.9#prius itaque quam ultima experirentur, senatum iterum consulere placuit. tum vero ad sellas consulum propere convolavere minimus quisque natu patrum, abdicare consulatum iubentes et deponere imperium, ad quod tuendum animus deesset.
urn:cts:omar:stoa0179.stoa001.omar:2.29.1#utraque re satis experta tum demum consules: 'ne praedictum negetis, patres conscripti, adest ingens seditio. postulamus, ut ii, qui maxime ignaviam increpant, adsint nobis habentibus dilectum. acerrimi cuiusque arbitrio, quando ita placet, rem agemus.' redeunt in tribunal;
urn:cts:omar:stoa0179.stoa001.omar:2.29.2#citari nominatim unum ex iis, qui in conspectu erant, dedita opera iubent. cum staret tacitus et circa eum aliquot hominum, ne forte violaretur, constitisset globus, lictorem ad eum consules mittunt.
urn:cts:omar:stoa0179.stoa001.omar:2.29.3#quo repulso tum vero indignum facinus esse clamitantes, qui patrum consulibus aderant, devolant de tribunali, ut lictori auxilio essent.
urn:cts:omar:stoa0179.stoa001.omar:2.29.4#sed ab lictore nihil aliud quam prendere prohibito cum conversus in patres impetus esset, consulum intercursu rixa sedata est, in qua tamen sine lapide, sine telo plus clamoris atque irarum quam iniuriae fuerat.
urn:cts:omar:stoa0179.stoa001.omar:2.29.5#senatus tumultuose vocatus tumultuosius consulitur quaestionem postulantibus iis, qui pulsati fuerant, decernente ferocissimo quoque non sententiis magis quam clamore et strepitu.
urn:cts:omar:stoa0179.stoa001.omar:2.29.6#tandem cum irae resedissent, exprobrantibus consulibus nihilo plus sanitatis in curia quam in foro esse, ordine consuli coepit.
urn:cts:omar:stoa0179.stoa001.omar:2.29.7#tres fuere sententiae. P. Verginius rem non vulgabat; de iis tantum, qui fidem secuti P. Servili consulis Volsco, Aurunco Sabinoque militassent bello, agendum censebat. T. Larcius non id tempus esse,
urn:cts:omar:stoa0179.stoa001.omar:2.29.8#ut merita tantummodo exsolverentur; totam plebem aere alieno demersam esse, nec sisti posse, ni omnibus consulatur; quin, si alia aliorum sit condicio, accendi magis discordiam quam sedari.
urn:cts:omar:stoa0179.stoa001.omar:2.29.9#Ap. Claudius, et natura inmitis et efferatus hinc plebis odio, illinc patrum laudibus, non miseriis ait, sed licentia tantum concitum turbarum, et lascivire magis plebem quam saevire.
urn:cts:omar:stoa0179.stoa001.omar:2.29.10#id adeo malum ex provocatione natum; quippe minas esse consulum, non imperium, ubi ad eos, qui una peccaverint, provocare liceat. '
urn:cts:omar:stoa0179.stoa001.omar:2.29.11#agedum' inquit 'dictatorem, a quo provocatio non est, creemus, iam hie, quo nunc omnia ardent, conticiscet furor.
urn:cts:omar:stoa0179.stoa001.omar:2.29.12#pulset tum mihi lictorem, qui sciet ius de tergo vitaque sua penes unum illum esse, cuius maiestatem violarit.'
urn:cts:omar:stoa0179.stoa001.omar:2.30.1#multis, ut erat, horrida et atrox videbatur Appi sententia; rursus Vergini Larcique exemplo haud salubres, uti Larci putabant esse ear, quae totam fidem tolleret. medium maxime et moderatum utroque consilium Vergini habebatur;
urn:cts:omar:stoa0179.stoa001.omar:2.30.2#sed factione respectuque rerum privatarum, quae semper offecere officientque publicis consiliis, Appius vicit, ac prope fuit, ut dictator ille idem crearetur;
urn:cts:omar:stoa0179.stoa001.omar:2.30.3#quae res utique alienasset plebem periculosissimo tempore, cum Volsci Aequique et Sabini forte una omnes in armis essent.
urn:cts:omar:stoa0179.stoa001.omar:2.30.4#sed curae fuit consulibus et senioribus patrum, ut imperio suo vehemens magistratus mansueto permitteretur ingenio. M.' Valerium dictatorem Volesi filium creant.
urn:cts:omar:stoa0179.stoa001.omar:2.30.5#plebes etsi adversus se creatum dictatorem videbat, tamen, cum provocationem fratris lege haberet, nihil ex ea familia triste nec superbum timebat.
urn:cts:omar:stoa0179.stoa001.omar:2.30.6#edictum deinde a dictatore propositum confirmavit animos Servili fere consulis edicto conveniens; sed et homini et potestati melius rati credi omisso certamine nomina dedere. quantus nunquam ante exercitus,
urn:cts:omar:stoa0179.stoa001.omar:2.30.7#legiones decem effectae; ternae inde datae consulibus, quattuor dictator usus. nec iam poterat bellum differri.
urn:cts:omar:stoa0179.stoa001.omar:2.30.8#aequi Latinum agrum invaserant. oratores Latinorum ab senatu petebant, ut aut mitterent subsidium aut se ipsos tuendorum finium causa capere arma sinerent.
urn:cts:omar:stoa0179.stoa001.omar:2.30.9#tutius visum est defendi inermes Latinos quam pati retractare arma. Vetusius consul missus est. is finis populationibus fuit. cessere Aequi campis locoque magis quam armis freti summis se iugis montium tutabantur.
urn:cts:omar:stoa0179.stoa001.omar:2.30.10#alter consul in Volscos profectus, ne et ipse tereret tempus, vastandis maxime agris hostem ad conferenda propius castra dimicandumque acie excivit.
urn:cts:omar:stoa0179.stoa001.omar:2.30.11#medio inter castra campo ante suum quisque vallum infestis signis constitere. multitudine aliquantum Volsci superabant; itaque effusi et contemptim pugnam iniere. consul Romanus nec promovit aciem,
urn:cts:omar:stoa0179.stoa001.omar:2.30.12#nec clamorem reddi passus defixis pilis stare suos iussit: ubi ad manum venisset hostis, tum coortos tota vi gladiis rem gerere.
urn:cts:omar:stoa0179.stoa001.omar:2.30.13#Volsci cursu et clamore fessi cum se velut stupentibus metu intulissent Romanis, postquam inpressionem sensere ex adverso factam et ante oculos micare gladios, haud secus, quam si in insidias incidissent, turbati vertunt terga; et ne ad fugam quidem satis virium fuit, quia cursu in proelium ierant.
urn:cts:omar:stoa0179.stoa001.omar:2.30.14#Romani contra, quia principio pugnae quieti steterant, vigentes corporibus, facile adepti fessos et castra impetu ceperunt et castris exutum hostem Velitras persecuti uno agmine victores cum victis in urbem inrupere;
urn:cts:omar:stoa0179.stoa001.omar:2.30.15#plusque ibi sanguinis promiscua omnium generum caede quam in ipsa dimicatione factum. paucis data venia, qui inermes in deditionem venerunt.
urn:cts:omar:stoa0179.stoa001.omar:2.31.1#dum haec in Volscis geruntur, dictator Sabinos, ubi longe plurimum belli fuerat, fundit fugatque, exuit castris.
urn:cts:omar:stoa0179.stoa001.omar:2.31.2#equitatu inmisso mediam turbaverat hostium aciem, quam, dum se cornua latius pandunt, parum apte instructis introrsum ordinibus aciem firmaverant; turbatos pedes invasit. eodem impetu castra capta debellatumque est.
urn:cts:omar:stoa0179.stoa001.omar:2.31.3#post pugnam ad Regillum lacum non alia illis annis pugna clarior fuit. dictator triumphans urbem invehitur. super solitos honores locus in circo ipsi posterisque ad spectaculum datus, sella eo loco curulis posita. Volscis devictis Veliternus ager ademptus;
urn:cts:omar:stoa0179.stoa001.omar:2.31.4#Velitras coloni ab urbe missi; et * colonia deducta. cum Aequis post aliquando pugnatum est' invito quidem consule, quia loco iniquo subeundum erat ad hostes;
urn:cts:omar:stoa0179.stoa001.omar:2.31.5#sed milites extrahi rem criminantes, ut dictator, priusquam ipsi redirent in urbem, magistratu abiret, inritaque, sicut ante consulis, promissa eius caderent, perpulere, ut forte temere in adversos montes agmen erigeret.
urn:cts:omar:stoa0179.stoa001.omar:2.31.6#id male commissum ignavia hostium in bonum vertit, qui, priusquam ad coniectum teli veniretur, obstupefacti audacia Romanorum relictis castris, quae munitissimis tenuerant locis, in aversas valles desiluere; ubi satis praedae et victoria incruenta fuit.
urn:cts:omar:stoa0179.stoa001.omar:2.31.7#ita trifariam re bello bene gesta, de domesticarum rerum eventu nec patribus nec plebi cura decesserat; tanta cum gratia tum arte praeparaverant faeneratores, quae non modo plebem, sed ipsum etiam dictatorem frustrarentur.
urn:cts:omar:stoa0179.stoa001.omar:2.31.8#namque Valerius post Vetusi consulis reditum omnium actionum in senatu primam habuit pro victore populo rettulitque, quid de nexis fieri placeret.
urn:cts:omar:stoa0179.stoa001.omar:2.31.9#quae cum reiecta relatio esset, 'non placeo' inquit 'concordiae auctor; optabitis, mediusfidius, propediem, ut mei similes Romana plebes patronos habeat. quod ad me attinet, neque frustrabor ultra cives meos neque ipse frustra dictator ero.
urn:cts:omar:stoa0179.stoa001.omar:2.31.10#discordiae intestinae, bellum externum fecere, ut hoc magistratu egeret res publica; pax foris parta est, domi inpeditur; privatus potius quam dictator seditioni interero.' ita curia egressus dictatura se abdicavit.
urn:cts:omar:stoa0179.stoa001.omar:2.31.11#apparuit causa plebi, suam vicem indignantem magistratu abisse: itaque velut persoluta fide, quoniam per eum non stetisset, quin praestaretur, decedentem domum cum favore ac laudibus prosecuti sunt.
urn:cts:omar:stoa0179.stoa001.omar:2.32.1#timor inde patres incessit, ne, si dimissus exercitus foret, rursus coetus occulti coniurationesque fierent. itaque, quamquam per dictatorem dilectus habitus esset, tamen, quoniam in consulum verba iurassent, sacramento teneri militem rati, per causam renovati ab Aequis belli educi ex urbe legiones iussere. quo facto maturata est seditio.
urn:cts:omar:stoa0179.stoa001.omar:2.32.2#et primo agitatum dicitur de consulum caede, ut solverentur sacramento; doctos deinde nullam scelere religionem exsolvi, Sicinio quodam auctore iniussu consulum in Sacrum montem secessisse—trans Anienem amnem est, tria ab urbe milia passuum;
urn:cts:omar:stoa0179.stoa001.omar:2.32.3#ea frequentior fama est quam, cuius Piso auctor est, in Aventinum secessionem factam esse —;
urn:cts:omar:stoa0179.stoa001.omar:2.32.4#ibi sine ullo duce vallo fossaque communitis castris quieti, rem nullam nisi necessariam ad victum sumendo, per aliquot dies neque lacessiti neque lacessentes sese tenuere.
urn:cts:omar:stoa0179.stoa001.omar:2.32.5#Pavor ingens in urbe, metuque mutuo suspensa erant omnia. timere relicta ab suis plebes violentiam patrum; timere patres residem in urbe plebem, incerti, manere eam an abire mallent.
urn:cts:omar:stoa0179.stoa001.omar:2.32.6#quamdiu autem tranquillam, quae secesserit, multitudinem fore?
urn:cts:omar:stoa0179.stoa001.omar:2.32.7#quid futurum deinde, si quod externum interim bellum existat? nullam profecto nisi in concordia civium spem reliquam ducere;
urn:cts:omar:stoa0179.stoa001.omar:2.32.8#eam per aequa, per iniqua reconciliandam civitati esse. placuit igitur oratorem ad plebem mitti Menenium Agrippam, facundum virum et, quod inde oriundus erat, plebi carum. is intromissus in castra prisco illo dicendi et horrido modo nihil aliud quam hoc narrasse fertur:
urn:cts:omar:stoa0179.stoa001.omar:2.32.9#tempore, quo in homine non, ut nunc, omnia in unum consentientia, sed singulis membris suum cuique consilium, suus sermo fuerit, indignatas reliquas partes sua cura, suo labore ac ministerio ventri omnia quaeri, ventrem in medio quietum nihil aliud quam datis voluptatibus frui;
urn:cts:omar:stoa0179.stoa001.omar:2.32.10#conspirasse inde, ne manus ad os cibum ferrent, nec os acciperet datum, nec dentes conficerent. hac ira dum ventrem fame domare vellent, ipsa una membra totumque corpus ad extremam tabem venisse.
urn:cts:omar:stoa0179.stoa001.omar:2.32.11#inde apparuisse ventris quoque haud segne ministerium esse, nec magis aliquam alere eum, reddentem in omnis corporis partes hunc, quo vivimus vigemusque, divisum pariter in venas, maturum confecto cibo sanguinem. conparando hinc,
urn:cts:omar:stoa0179.stoa001.omar:2.32.12#quam intestina corporis seditio similis esset irae plebis in patres, flexisse mentes hominum.
urn:cts:omar:stoa0179.stoa001.omar:2.33.1#agi deinde de concordia coeptum concessumque in condiciones, ut plebi sui magistratus essent sacrosancti, quibus auxilii latio adversus consules esset, neve cui patrum capere eum magistratum liceret.
urn:cts:omar:stoa0179.stoa001.omar:2.33.2#ita tribuni plebei creati duo, C. Licinius et L. Albinus. hi tres collegas sibi creaverunt; in his Sicinium fuisse constat, seditionis auctorem; de duobus, qui fuerint, minus convenit:
urn:cts:omar:stoa0179.stoa001.omar:2.33.3#sunt, qui duos tantum in Sacro monte creatos tribunos esse dicant ibique sacratam legem latam. per secessionem plebis Sp. Cassius et Postumus Cominius consulatum inierant.
urn:cts:omar:stoa0179.stoa001.omar:2.33.4#his consulibus cum Latinis populis ictum foedus. ad id feriendum consul alter Romae mansit; alter ad Volscum bellum missus Antiates Volscos fundit fugatque, conpulsos in oppidum Longulam persecutus moenibus potitur.
urn:cts:omar:stoa0179.stoa001.omar:2.33.5#inde protinus Poluscam, item Volscorum, cepit; tum magna vi adortus est Coriolos. erat tum in castris inter primores iuvenum Cn. Marcius, adulescens et consilio et manu promptus, cui cognomen postea Coriolano fuit.
urn:cts:omar:stoa0179.stoa001.omar:2.33.6#cum subito exercitum Romanum Coriolos obsidentem atque in oppidanos, quos intus clausos habebat, intentum sine ullo metu extrinsecus inminentis belli Volscae legiones profectae ab Antio invasissent, eodemque tempore ex oppido erupissent hostes, forte in statione Marcius fuit.
urn:cts:omar:stoa0179.stoa001.omar:2.33.7#is cum delecta militum manu non modo impetum erumpentium retudit, sed per patentem portam ferox inrupit in proxima urbis caedeque facta ignem temere arreptum inminentibus muro aedificiis iniecit.
urn:cts:omar:stoa0179.stoa001.omar:2.33.8#clamor inde oppidanorum mixtus muliebri puerilique ploratu ad terrorem, ut solet, primum orto et Romanis auxit animum et turbavit Volscos, utpote capta urbe, cui ad ferendam opem venerant.
urn:cts:omar:stoa0179.stoa001.omar:2.33.9#ita fusi Volsci Antiates, Corioli oppidum captum; tantumque sua laude obstitit famae consulis Marcius, ut, nisi foedus cum Latinis in columna aenea insculptum monumento esset, ab Sp. Cassio uno, quia collega afuerat, ictum, Postumum Cominium bellum gessisse cum Volscis memoria cessisset.
urn:cts:omar:stoa0179.stoa001.omar:2.33.10#eodem anno Agrippa Menenius moritur, vir omni vita pariter patribus ac plebi carus, post secessionem carior plebi factus.
urn:cts:omar:stoa0179.stoa001.omar:2.33.11#huic interpreti arbitroque concordiae civium, legato patrum ad plebem, reductori plebis Romanae in urbem sumptus funeri defuit; extulit eum plebs sextantibus conlatis in capita.
urn:cts:omar:stoa0179.stoa001.omar:2.34.1#consules deinde T. Geganius P. Minucius facti. eo anno, cum et foris quieta omnia a bello essent et domi sanata discordia,
urn:cts:omar:stoa0179.stoa001.omar:2.34.2#aliud multo gravius malum civitatem invasit, caritas primum annonae ex incultis per secessionem plebis agris, fames deinde, qualis clausis solet.
urn:cts:omar:stoa0179.stoa001.omar:2.34.3#ventumque ad interitum servitiorum utique et plebis esset, ni consules providissent dimissis passim ad frumentum coemendum non in Etruriam modo dextris ab Ostia litoribus laevoque per Volscos mari usque ad Cumas, sed quaesitum in Siciliam quoque; adeo finitimorum odia longinquis coegerant indigere auxiliis.
urn:cts:omar:stoa0179.stoa001.omar:2.34.4#frumentum Cumis cum coemptum esset, naves pro bonis Tarquiniorum ab Aristodemo tyranno, qui heres erat, retentae sunt; in Volscis Pomptinoque ne emi quidem potuit; periculum quoque ab impetu hominum ipsis frumentatoribus fuit;
urn:cts:omar:stoa0179.stoa001.omar:2.34.5#ex Tuscis frumentum Tiberi venit; eo sustentata est plebs. incommodo bello in tam artis commeatibus vexati forent, ni Volscos iam moventes arma pestilentia ingens invasisset.
urn:cts:omar:stoa0179.stoa001.omar:2.34.6#ea clade conterritis hostium animis, ut etiam, ubi ea remisisset, terrore aliquo tenerentur, et Velitris auxere numerum colonorum Romani et Norbam in montis novam coloniam, quae arx in Pomptino esset, miserunt. M. Minucio deinde
urn:cts:omar:stoa0179.stoa001.omar:2.34.7#et A. Sempronio consulibus magna vis frumenti ex Sicilia advecta, agitatumque in senatu, quanti plebi daretur.
urn:cts:omar:stoa0179.stoa001.omar:2.34.8#multi venisse tempus premendae plebis putabant recuperandique iura, quae extorta secessione ac vi patribus essent.
urn:cts:omar:stoa0179.stoa001.omar:2.34.9#in primis Marcius Coriolanus, hostis tribuniciae potestatis, 'si annonam' inquit 'veterem volunt, ius pristinum reddant patribus. cur ego plebeios magistratus, cur Sicinium potentem video sub iugum missus, tamquam ab latronibus redemptus?
urn:cts:omar:stoa0179.stoa001.omar:2.34.10#egone has indignitates diutius patiar quam necesse est? Tarquinium regem qui non tulerim, Sicinium feram? secedat nunc, avocet plebem; patet via in Sacrum montem aliosque colles. rapiant frumenta ex agris nostris, quem ad modum tertio anno ante rapuere; fruantur annona, quam furore suo fecere.
urn:cts:omar:stoa0179.stoa001.omar:2.34.11#audeo dicere hoc malo domitos ipsos potius cultores agrorum fore, quam ut armati per secessionem coli prohibeant.'
urn:cts:omar:stoa0179.stoa001.omar:2.34.12#haud tam facile dictu est, faciendumne fuerit, quam potuisse arbitror fieri, ut condicionibus laxandi annonam et tribuniciam potestatem et omnia invitis iura inposita patres demerent sibi.
urn:cts:omar:stoa0179.stoa001.omar:2.35.1#et senatui nimis atrox visa sententia est, et plebem ira prope armavit: fame se iam sicut hostes peti, cibo victuque fraudari; peregrinum frumentum, quae sola alimenta ex insperato fortuna dederit, ab ore rapi, nisi Cn. Marcio vincti dedantur tribuni, nisi de tergo plebis Romanae satisfiat. eum sibi carnificem novum exortum, qui aut mori aut servire iubeat.
urn:cts:omar:stoa0179.stoa001.omar:2.35.2#in exeuntem e curia impetus factus esset, ni peropportune tribuni diem dixissent. ibi ira est suppressa: se iudicem quisque, se dominum vitae necisque inimici factum videbat.
urn:cts:omar:stoa0179.stoa001.omar:2.35.3#contemptim primo Marcius audiebat minas tribunicias: auxilii, non poenae ius datum illi potestati, plebisque non patrum tribunos esse. sed adeo infensa erat coorta plebs, ut unius poena defungendum esset patribus.
urn:cts:omar:stoa0179.stoa001.omar:2.35.4#restiterunt tamen adversae invidiae usique sunt qua suis quisque, qua totius ordinis viribus. ac primo temptata res est, si dispositis clientibus absterrendo singulos a coitionibus conciliisque disicere rem possent.
urn:cts:omar:stoa0179.stoa001.omar:2.35.5#universi deinde processere—quidquid erat patrum, reos diceres—precibus plebem exposcentes, unum sibi civem, unum senatorem, si innocentem absolvere nollent, pro nocente donarent.
urn:cts:omar:stoa0179.stoa001.omar:2.35.6#ipse cum die dicta non adesset, perseveratum in ira est. damnatus absens in Volscos exulatum abiit minitans patriae hostilesque iam tum spiritus gerens. Venientem Volsci benigne excepere benigniusque in dies colebant, quo maior ira in suos eminebat, crebraeque nunc querellae, nunc minae percipiebantur. hospitio utebatur Atti Tulli.
urn:cts:omar:stoa0179.stoa001.omar:2.35.7#longe is tum princeps Volsci nominis erat Romanisque semper infestus. ita cum alterum vetus odium, alterum ira recens stimularet, consilia conferunt de Romano bello.
urn:cts:omar:stoa0179.stoa001.omar:2.35.8#haud facile credebant plebem suam inpelli posse, ut totiens infeliciter temptata arma caperent: multis saepe bellis, pestilentia postremo amissa iuventute fractos spiritus esse; arte agendum in exoleto iam vetustate odio, ut recenti aliqua ira exacerbarentur animi.
urn:cts:omar:stoa0179.stoa001.omar:2.36.1#ludi forte ex instauratione magni Romae parabantur. instaurandi haec causa fuerat: ludis mane servum quidam pater familiae nondum commisso spectaculo sub furca caesum medio egerat circo; coepti inde ludi, velut ea res nihil ad religionem pertinuisset.
urn:cts:omar:stoa0179.stoa001.omar:2.36.2#haud ita multo post T. Latinio, de plebe homini, somnium fuit: visus Iuppiter dicere sibi ludis praesultatorem displicuisse;
urn:cts:omar:stoa0179.stoa001.omar:2.36.3#nisi magnifice instaurarentur ii ludi, periculum urbi fore; iret, ea consulibus nuntiaret. quamquam haud sane liber erat religione animus, verecundia tamen maiestatis magistratuum cum timore vicit, ne in ora hominum pro ludibrio abiret.
urn:cts:omar:stoa0179.stoa001.omar:2.36.4#magno illi ea cunctatio stetit; filium namque intra paucos dies amisit. cuius repentinae cladis ne causa dubia esset, aegro animi eadem illa in somnis obversata species visa est rogitare, satin magnam spreti numinis haberet mercedem; maiorem instare, ni eat propere ac nuntiet consulibus.
urn:cts:omar:stoa0179.stoa001.omar:2.36.5#iam praesentior res erat. cunctantem tamen ac prolatantem ingens vis morbi adorta est debilitate subita.
urn:cts:omar:stoa0179.stoa001.omar:2.36.6#tunc enimvero deorum ira admonuit. fessus igitur malis praeteritis instantibusque consilio propinquorum adhibito cum visa atque audita et obversatum totiens somno Iovem, minas irasque caelestes repraesentatas casibus suis exposuisset, consensu inde haud dubio omnium, qui aderant, in forum ad consules lectica defertur.
urn:cts:omar:stoa0179.stoa001.omar:2.36.7#inde in curiam iussu consulum delatus eadem illa cum patribus ingenti omnium admiratione enarrasset, ecce aliud miraculum:
urn:cts:omar:stoa0179.stoa001.omar:2.36.8#qui captus omnibus membris delatus in curiam esset, eum functum officio pedibus suis domum redisse traditum memoriae est.
urn:cts:omar:stoa0179.stoa001.omar:2.37.1#ludi quam amplissimi ut fierent, senatus decrevit. ad eos ludos auctore Attio Tullio vis magna Volscorum venit.
urn:cts:omar:stoa0179.stoa001.omar:2.37.2#priusquam committerentur ludi, Tullius, ut domi compositum cum Marcio fuerat, ad consules venit; dicit esse, quae secreto agere de re publica velit. arbitris remotis 'invitus' inquit,
urn:cts:omar:stoa0179.stoa001.omar:2.37.3#'quod sequius sit, de meis civibus loquor, non tamen admissum quicquam ab iis criminatum venio, sed cautum, ne admittant.
urn:cts:omar:stoa0179.stoa001.omar:2.37.4#nimio plus quam vellem nostrorum ingenia sunt mobilia.
urn:cts:omar:stoa0179.stoa001.omar:2.37.5#multis id cladibus sensimus, quippe qui non nostro merito, sed vestra patientia incolumes simus. magna hic nunc Volscorum multitudo est; ludi sunt; spectaculo intenta civitas erit.
urn:cts:omar:stoa0179.stoa001.omar:2.37.6#memini, quid per eandem occasionem ab Sabinorum iuventute in hac urbe commissum sit; horret animus, ne quid inconsulte ac temere fiat. haec nostra vestraque causa prius dicenda vobis, consules, ratus sum.
urn:cts:omar:stoa0179.stoa001.omar:2.37.7#quod ad me attinet, extemplo hinc domum abire in animo est, ne cuius facti dictive contagione praesens violer.' haec locutus abiit.
urn:cts:omar:stoa0179.stoa001.omar:2.37.8#consules cum ad patres rem dubiam sub auctore certo detulissent, auctor magis, ut fit, quam res ad praecavendum vel ex supervacuo movit; factoque senatus consulto, ut urbe excederent Volsci, praecones dimittuntur, qui omnes eos proficisci ante noctem iuberent.
urn:cts:omar:stoa0179.stoa001.omar:2.37.9#ingens pavor primo discurrentis ad suas res tollendas in hospitia perculit; proficiscentibus deinde indignatio oborta, se ut consceleratos contaminatosque ab ludis, festis diebus, coetu quodam modo hominum deorumque abactos esse.
urn:cts:omar:stoa0179.stoa001.omar:2.38.1#cum prope continuato agmine irent, praegressus Tullius ad caput Ferentinum, ut quisque veniret, primores eorum excipiens querendo indignandoque, et eos ipsos sedulo audientes secunda irae verba et per eos multitudinem aliam in subiectum viae campum deduxit.
urn:cts:omar:stoa0179.stoa001.omar:2.38.2#ibi in contionis modum orationem exorsus veteres populi Romani iniurias cladesque gentis Volscorum commemoravit. turn 'ut omnia' inquit 'obliviscamini alia, hodiernam hanc contumeliam quo tandem animo fertis, qua per nostram ignominiam ludos commisere?
urn:cts:omar:stoa0179.stoa001.omar:2.38.3#an non sensistis triumphatum hodie de vobis esse? vos omnibus, civibus peregrinis, tot finitimis populis spectaculo abeuntes fuisse, vestras coniuges, vestros liberos traductos per ora hominum?
urn:cts:omar:stoa0179.stoa001.omar:2.38.4#quid eos, qui audivere vocem praeconis, quid, qui nos videre abeuntus, quid eos, qui huic ignominioso agmini fuere obvii, existimasse putatis, nisi aliquod profecto nefas esse, quod, si intersimus spectaculo, violaturi simus ludos piaculumque merituri, ideo nos ab sede piorum, coetu concilioque abigi?
urn:cts:omar:stoa0179.stoa001.omar:2.38.5#quid deinde? illud non succurrit, vivere nos, quod maturarimus proficisci? si hoc profectio et non fuga est. et hanc urbem vos non hostium ducitis, ubi si unum diem morati essetis, moriendum omnibus fuit?
urn:cts:omar:stoa0179.stoa001.omar:2.38.6#bellum vobis indictum est, magno eorum malo, qui indixere, si viri estis.' ita et sua sponte irarum pleni et incitati domos inde digressi sunt instigandoque suos quisque populos effecere, ut omne Volscum nomen deficeret.
urn:cts:omar:stoa0179.stoa001.omar:2.39.1#imperatores ad id bellum de omnium populorum sententia lecti Attius Tullius et Cn. Marcius, exul Romanus, in quo aliquanto plus spei repositum.
urn:cts:omar:stoa0179.stoa001.omar:2.39.2#quam spem nequaquam fefellit, ut facile appareret ducibus validiorem quam exercitu rem Romanam esse. Cerceios profectus primum colonos inde Romanos expulit liberamque eam urbem Volscis tradidit;
urn:cts:omar:stoa0179.stoa001.omar:2.39.3#inde in Latinam viam transversis tramitibus transgressurus Satricum, Longulam, Poluscam, Coriolos, Mugillam—haec Romanis—oppida ademit;
urn:cts:omar:stoa0179.stoa001.omar:2.39.4#inde Lavinium recepit'; tum deinceps Corbionem, Vitelliam, Trebium, Lavicos, Pedum cepit.
urn:cts:omar:stoa0179.stoa001.omar:2.39.5#postremum ad urbem a Pedo ducit et ad fossas Cluilias quinque ab urbe milia passuum castris positis populatur inde agrum Romanum custodibus inter populatores missis,
urn:cts:omar:stoa0179.stoa001.omar:2.39.6#qui patriciorum agros intactos servarent, sive infensus plebi magis, sive ut discordia inde inter patres plebemque oreretur.
urn:cts:omar:stoa0179.stoa001.omar:2.39.7#quae profecto orta esset—adeo tribuni iam ferocem per se plebem criminando in primores civitatis instigabant—, sed externus timor, maximum concordiae vinculum, quamvis suspectos infensosque inter se iungebat animos. id modo non conveniebat,
urn:cts:omar:stoa0179.stoa001.omar:2.39.8#quod senatus consulesque nusquam alibi spem quam in armis ponebant, plebes omnia quam bellum malebat. Sp. Nautius iam et Sex.
urn:cts:omar:stoa0179.stoa001.omar:2.39.9#Furius consules erant. eos recensentes legiones, praesidia per muros aliaque, in quibus stationes vigiliasque esse placuerat, loca distribuentis multitudo ingens pacem poscentium primum seditioso clamore conterruit, deinde vocare senatum, referre de legatis ad Cn. Marcium mittendis coegit. acceperunt relationem patres,
urn:cts:omar:stoa0179.stoa001.omar:2.39.10#postquam apparuit labare plebis animos, missique de pace ad Marcium oratores. atrox responsum rettulerunt:
urn:cts:omar:stoa0179.stoa001.omar:2.39.11#si Volscis ager redderetur, posse agi de pace; si praeda belli per otium frui velint, memorem se et civium iniuriae et hospitum beneficii adnisurum, ut appareat exilio sibi inritatos, non fractos animos esse.
urn:cts:omar:stoa0179.stoa001.omar:2.39.12#iterum deinde iidem missi non recipiuntur in castra. sacerdotes quoque suis insignibus velatos isse supplices ad castra hostium traditum est; nihilo magis quam legatos flexisse animum.
urn:cts:omar:stoa0179.stoa001.omar:2.40.1#tum matronae ad Veturiam, matrem Coriolani, Volumniamque uxorem frequentes coeunt. id publicum consilium an muliebris timor fuerit, parum convenit;
urn:cts:omar:stoa0179.stoa001.omar:2.40.2#pervicere certe, ut et Veturia, magno natu mulier, et Volumnia duos parvos ex Marcio ferens filios secum in castra hostium irent, et, quoniam armis viri defendere urbem non possent, mulieres precibus lacrimisque defenderent.
urn:cts:omar:stoa0179.stoa001.omar:2.40.3#ubi ad castra ventum est nuntiatumque Coriolano est adesse ingens mulierum agmen, primo, ut qui nec publica maiestate in legatis nec in sacerdotibus tanta offusa oculis animoque religione motus esset, multo obstinatior adversus lacrimas muliebres erat.
urn:cts:omar:stoa0179.stoa001.omar:2.40.4#dein familiarium quidam, qui insignem maestitia inter ceteras cognoverat Veturiam inter nurum nepotesque stantem, 'nisi me frustrantur' inquit oculi, mater tibi coniunxque et liberi adsunt'.
urn:cts:omar:stoa0179.stoa001.omar:2.40.5#Coriolanus prope ut amens consternatus ab sede sua cum ferret matri obviae complexum, mulier in iram ex precibus versa 'sine, priusquam complexum accipio, sciam' inquit, 'ad hostem an ad filium venerim, captiva materne in castris tuis sim.
urn:cts:omar:stoa0179.stoa001.omar:2.40.6#in hoc me longa vita et infelix senecta traxit, ut exulem te, deinde hostem viderem? potuisti populari hanc terram, quae te genuit atque aluit?
urn:cts:omar:stoa0179.stoa001.omar:2.40.7#non tibi quamvis infesto animo et minaci perveneras ingredienti fines ira cecidit? non, cum in conspectu Roma fuit, succurrit 'intra illa moenia domus ac penates mei sunt,
urn:cts:omar:stoa0179.stoa001.omar:2.40.8#mater, coniunx liberique'? ergo ego nisi peperissem, Roma non oppugnaretur; nisi filium haberem, libera in libera patria mortua essem. sed ego nihil iam pati nec tibi turpius nec mihi miserius possum nec, ut sim miserrima, diu futura sum;
urn:cts:omar:stoa0179.stoa001.omar:2.40.9#de his videris, quos, si pergis, aut inmatura mors aut longa servitus manet.' uxor deinde ac liberi amplexi, fletusque ab omni turba mulierum ortus et conploratio sui patriaeque fregere tandem virum.
urn:cts:omar:stoa0179.stoa001.omar:2.40.10#complexus inde suos dimittit; ipse retro ab urbe castra movit. abductis deinde legionibus ex agro Romano invidia rei oppressum perisse tradunt alii alio leto. apud Fabium, longe antiquissimum auctorem, usque ad senectutem vixisse eundem invenio;
urn:cts:omar:stoa0179.stoa001.omar:2.40.11#refert certe hanc saepe eum exacta aetate usurpasse vocem, multo miserius seni exilium esse. non inviderunt laude sua mulieribus viri Romani — adeo sine obtrectatione gloriae alienae vivebatur —
urn:cts:omar:stoa0179.stoa001.omar:2.40.12#monumentoque quod esset, templum Fortunae muliebri aedificatum dedicatumque est. rediere deinde Volsci adiunctis Aequis in agrum Romanum, sed Aequi Attium Tullium haud ultra tulere ducem.
urn:cts:omar:stoa0179.stoa001.omar:2.40.13#hinc ex certamine, Volsci Aequine imperatorem coniuncto exercitui darent, seditio, deinde atrox proelium ortum. ibi fortuna populi Romani duos hostium exercitus haud minus pernicioso quam pertinaci certamine confecit.
urn:cts:omar:stoa0179.stoa001.omar:2.40.14#consules T. Sicinius et C. Aquilius. Sicinio Volsci, Aquilio Hernici—nam ii quoque in armis erant — provincia evenit. eo anno Hernici devicti; cum Volscis aequo Marte discessum est.
urn:cts:omar:stoa0179.stoa001.omar:2.41.1#Sp. Cassius deinde et Proculus Verginius consules facti. cum Hernicis foedus ictum; agri partes duae ademptae. inde dimidium Latinis, dimidium plebi divisurus consul Cassius erat.
urn:cts:omar:stoa0179.stoa001.omar:2.41.2#adiciebat huic muneri agri aliquantum, quem publicum possideri a privatis criminabatur. id multos quidem patrum, ipsos possessores, periculo rerum suarum terrebat; sed et publica patribus sollicitudo inerat, largitione consulem periculosas libertati opes struere.
urn:cts:omar:stoa0179.stoa001.omar:2.41.3#tum primum lex agraria promulgata est, numquam deinde usaue ad hanc memoriam sine maximis motibus rerum agitata.
urn:cts:omar:stoa0179.stoa001.omar:2.41.4#consul alter largitioni resistebat auctoribus patribus nec omni plebe adversante, quae primo coeperat fastidire munus vulgatum:
urn:cts:omar:stoa0179.stoa001.omar:2.41.5#a civibus abisse in socios; saepe deinde et Verginium consulem in contionibus velut vaticinantem audiebat, pestilens collegae munus esse, agros illos servitutem iis, qui acceperint, laturos, regno viam fieri. quid ita enim adsumi socios et nomen Latinum?
urn:cts:omar:stoa0179.stoa001.omar:2.41.6#quid attinuisse Hernicis, paulo ante hostibus, capti agri partem tertiam reddi, nisi ut eae gentes pro Coriolano ducem Cassium habeant? popularis iam esse dissuasor
urn:cts:omar:stoa0179.stoa001.omar:2.41.7#et intercessor legis agrariae coeperat. uterque deinde consul certatim plebi indulgere. Verginius dicere passurum se adsignari agros, dum ne cui nisi civi Romano adsignentur;
urn:cts:omar:stoa0179.stoa001.omar:2.41.8#Cassius, quia in agraria largitione ambitiosus in socios eoque civibus vilior erat, ut alio munere sibi reconciliaret civium animos, iubere pro Siculo frumento pecuniam acceptam retribui populo.
urn:cts:omar:stoa0179.stoa001.omar:2.41.9#id vero haud secus quam praesentem mercedem regni aspernata plebes; adeo propter suspicionem insitam animis hominum regni, velut abundarent omnia, munera eius respuebantur.
urn:cts:omar:stoa0179.stoa001.omar:2.41.10#quem, ubi primum magistratu abiit, damnatum necatumque constat. sunt, qui patrem auctorem eius supplicii ferant: eum cognita domi causa verberasse ac necasse peculiumque filii Cereri consecravisse; signum inde factum esse et inscriptum 'ex Cassia familia datum.'
urn:cts:omar:stoa0179.stoa001.omar:2.41.11#invenio apud quosdam, idque propius fidem est, a quaestoribus Caesone Fabio et L. Valerio diem dictam perduellionis, damnatumque populi iudicio, dirutas publice aedes. ea est area ante Telluris aedem. ceterum,
urn:cts:omar:stoa0179.stoa001.omar:2.41.12#sive illud domesticum sive publicum fuit iudicium, damnatur Ser. Cornelio Q. Fabio consulibus.
urn:cts:omar:stoa0179.stoa001.omar:2.42.1#haud diuturna ira populi in Cassium fuit. dulcedo agrariae legis ipsa per se dempto auctore subibat animos, accensaque ea cupiditas est malignitate patrum, qui devictis eo anno Volscis Aequisque militem praeda fraudavere.
urn:cts:omar:stoa0179.stoa001.omar:2.42.2#quidquid captum ex hostibus est, vendidit Fabius consul ac redegit in publicum. invisum erat Fabium nomen plebi propter novissimum consulem; tenuere tamen patres, ut cum L. Aemilio Caeso Fabius consul crearetur.
urn:cts:omar:stoa0179.stoa001.omar:2.42.3#eo infestior facta plebes seditione domestica bellum externum excivit. bello deinde civiles discordiae intermissae. uno animo patres ac plebs rebellantes Volscos et Aequos duce Aemilio prospera pugna vicere.
urn:cts:omar:stoa0179.stoa001.omar:2.42.4#plus tamen hostium fuga quam proelium absumpsit: adeo pertinaciter fusos insecuti sunt equites.
urn:cts:omar:stoa0179.stoa001.omar:2.42.5#Castoris aedes eodem anno idibus Quintilibus dedicata est. vota erat Latino bello a Postumio dictatore; filius eius duumvir ad id ipsum creatus dedicavit. sollicitati
urn:cts:omar:stoa0179.stoa001.omar:2.42.6#et eo anno sunt dulcedine agrariae legis animi plebis. tribuni plebi popularem potestatem lege populari celebrabant; patres satis superque gratuiti furoris in multitudine credentes esse, largitiones temeritatisque invitamenta horrebant. acerrimi patribus duces ad resistendum consules fuere.
urn:cts:omar:stoa0179.stoa001.omar:2.42.7#ea igitur pars rei publicae vicit nec in praesens modo, sed in venientem etiam annum M. Fabium, Caesonis fratrem, et magis invisum alterum plebi accusatione Sp. Cassi, L. Valerium, consules dedit. certatum eo quoque anno cum tribunis est.
urn:cts:omar:stoa0179.stoa001.omar:2.42.8#vana lex vanique legis auctores iactando inritum munus facti. Fabium inde nomen ingens post tres continuos consulatus unoque velut tenore omnes expertos tribuniciis certaminibus habitum; itaque, ut bene locatus, mansit in ea familia aliquamdiu honos. bellum inde Veiens initum, et Volsci rebellarunt.
urn:cts:omar:stoa0179.stoa001.omar:2.42.9#sed ad bella externa prope supererant vires, abutebanturque iis inter semet ipsos certando.
urn:cts:omar:stoa0179.stoa001.omar:2.42.10#accessere ad aegras iam omnium mentes prodigia caelestia, prope cotidianas in urbe agrisque ostentantia minas; motique ita numinis causam nullam aliam vates canebant publice privatimque nunc extis nunc per aves consulti, quam haud rite sacra fieri.
urn:cts:omar:stoa0179.stoa001.omar:2.42.11#qui terrores tamen eo evasere, ut Oppia virgo Vestalis damnata incesti poenas dederit.
urn:cts:omar:stoa0179.stoa001.omar:2.43.1#Q. Fabius inde et C. Iulius consules facti. eo anno non segnior discordia domi et bellum foris atrocius fuit. ab Aequis arma sumpta; Veientes agrum quoque Romanorum populantes inierunt. quorum bellorum crescente cura K. Fabius et Sp. Furius consules fiunt. Ortonam, Latinam urbem, Aequi oppugnabant;
urn:cts:omar:stoa0179.stoa001.omar:2.43.2#Veientes pleni iam populationum Romam ipsam se oppugnaturos minabantur. qui terrores cum compescere deberent,
urn:cts:omar:stoa0179.stoa001.omar:2.43.3#auxere insuper animos plebis; redibatque non sua sponte plebi mos detractandi militiam, sed Sp. Licinius tribunus plebis, venisse tempus ratus per ultimam necessitatem legis agrariae patribus iniungendae, susceperat rem militarem impediendam.
urn:cts:omar:stoa0179.stoa001.omar:2.43.4#ceterum tota invidia tribuniciae potestatis versa in auctorem est, nec in eum consules acrius quam ipsius collegae coorti sunt, auxilioque eorum dilectum consules habent.
urn:cts:omar:stoa0179.stoa001.omar:2.43.5#ad duo simul bella exercitus scribitur; ducendus Fabio in Veientes, in Aequos Furio datur. et in Aequis quidem nihil dignum memoria gestum est;
urn:cts:omar:stoa0179.stoa001.omar:2.43.6#Fabio aliquanto plus negotii cum civibus quam cum hostibus fuit. unus ille vir, ipse consul, rem publicam sustinuit, quam exercitus odio consulis, quantum in se fuit, prodebat. nam cum consul praeter ceteras imperatorias artes,
urn:cts:omar:stoa0179.stoa001.omar:2.43.7#quas parando gerendoque bello edidit plurimas, ita instruxisset aciem, ut solo equitatu emisso exercitum hostium funderet, insequi fusos pedes noluit;
urn:cts:omar:stoa0179.stoa001.omar:2.43.8#nec illos, etsi non adhortatio invisi ducis, suum saltem flagitium et publicum in praesentia dedecus, postmodo periculum, si animus hosti redisset, cogere potuit gradum accelerare aut, si aliud nihil, stare instructos.
urn:cts:omar:stoa0179.stoa001.omar:2.43.9#iniussu signa referunt maestique—crederes victos—, exsecrantes nunc imperatorem nunc navatam ab equite operam, redeunt in castra.
urn:cts:omar:stoa0179.stoa001.omar:2.43.10#nec huic tam pestilenti exemplo remedia ulla ab imperatore quaesita sunt; adeo excellentibus ingeniis citius defuerit ars, qua civem regant, quam qua hostem superent.
urn:cts:omar:stoa0179.stoa001.omar:2.43.11#consul Romam rediit non tam belli gloria aucta quam inritato exacerbatoque in se militum odio. obtinuere tamen patres, ut in Fabia gente consulatus maneret; M. Fabium consulem creant, Fabio collega Cn. Manlius datur.
urn:cts:omar:stoa0179.stoa001.omar:2.44.1#et hic annus tribunum auctorem legis agrariae habuit. Tib. Pontificius fuit. is eandem viam, velut processisset Sp. Licinio, ingressus dilectum paulisper inpediit.
urn:cts:omar:stoa0179.stoa001.omar:2.44.2#perturbatis iterum patribus Ap. Claudius victam tribuniciam potestatem dicere priore anno, in praesentia re, exemplo in perpetuum, quando inventum sit suis ipsam viribus dissolvi.
urn:cts:omar:stoa0179.stoa001.omar:2.44.3#neque enim umquam defuturum, qui et ex collega victoriam sibi et gratiam melioris partis bono publico velit quaesitam; et plures, si pluribus opus sit, tribunos ad auxilium consulum paratos fore, et unum vel adversus omnes satis esse. darent modo et consules et primores patrum operam,
urn:cts:omar:stoa0179.stoa001.omar:2.44.4#ut, si minus omnes, aliquos tamen ex tribunis rei publicae ac senatui conciliarent.
urn:cts:omar:stoa0179.stoa001.omar:2.44.5#praeceptis Appii moniti patres et universi comiter ac benigne tribunos appellare, et consulares, ut cuique eorum privatim aliquid iuris adversus singulos erat, partim gratia partim auctoritate obtinuere, ut tribuniciae potestatis vires salubres vellent rei publicae esse;
urn:cts:omar:stoa0179.stoa001.omar:2.44.6#novemque tribunorum adversus unum moratorem publici commodi auxilio dilectum consules habent.
urn:cts:omar:stoa0179.stoa001.omar:2.44.7#inde ad Veiens bellum profecti, quo undique ex Etruria auxilia convenerant, non tam Veientium gratia concitata, quam quod in spem ventum erat discordia intestina dissolvi rem Romanam posse.
urn:cts:omar:stoa0179.stoa001.omar:2.44.8#principesque in omnium Etruriae populorum conciliis fremebant aeternas opes esse Romanas, nisi inter semet ipsi seditionibus saeviant. id unum venenum, eam labem civitatibus opulentis repertam, ut magna imperia mortalia essent.
urn:cts:omar:stoa0179.stoa001.omar:2.44.9#diu sustentatum id malum partim patrum consiliis partim patientia plebis, iam ad extrema venisse. duas civitates ex una factas, suos cuique parti magistratus, suas leges esse.
urn:cts:omar:stoa0179.stoa001.omar:2.44.10#primum in dilectibus saevire solitos, eosdem in bello tamen paruisse ducibus. qualicumque urbis statu manente disciplina militari sisti potuisse; iam non parendi magistratibus morem in castra quoque Romanum militem sequi.
urn:cts:omar:stoa0179.stoa001.omar:2.44.11#proximo bello in ipsa acie, in ipso certamine consensu exercitus traditam ultro victoriam victis Aequis, signa deserta, imperatorem in acie relictum, iniussu in castra reditum. profecto, si instetur, suo milite vinci Romam posse. nihil aliud opus esse quam indici ostendique bellum;
urn:cts:omar:stoa0179.stoa001.omar:2.44.12#cetera sua sponte fata et deos gesturos. hae spes Etruscos armaverant multis in vicem casibus victos victoresque.
urn:cts:omar:stoa0179.stoa001.omar:2.45.1#consules quoque Romani nihil praeterea aliud quam suas vires, sua arma horrebant.
urn:cts:omar:stoa0179.stoa001.omar:2.45.2#memoria pessimi proximo bello exempli terrebat, ne rem committerent eo, ubi duae simul acies timendae essent. itaque castris se tenebant, tam ancipiti periculo aversi: diem tempusque forsitan ipsum leniturum iras sanitatemque animis adlaturum.
urn:cts:omar:stoa0179.stoa001.omar:2.45.3#Veiens hostis Etruscique eo magis praepropere agere; lacessere ad pugnam primo obequitando castris provocandoque, postremo, ut nihil movebant, qua consules ipsos, qua exercitum increpando:
urn:cts:omar:stoa0179.stoa001.omar:2.45.4#simulationem intestinae discordiae remedium timoris inventum, et consules magis non confidere quam non credere suis militibus; novum seditionis genus, silentium otiumque inter armatos. ad haec in novitatem generis originisque qua falsa, qua vera iacere.
urn:cts:omar:stoa0179.stoa001.omar:2.45.5#haec cum sub ipso vallo portisque streperent, haud aegre consules pati; at inperitae multitudini nunc indignatio, nunc pudor pectora versare et ab intestinis avertere malis: nolle inultos hostes, nolle successum non patribus, non consulibus; externa et domestica odia certare in animis.
urn:cts:omar:stoa0179.stoa001.omar:2.45.6#tandem superant externa; adeo superbe insolenterque hostis eludebat. frequentes in praetorium conveniunt; poscunt pugnam, postulant, ut signum detur.
urn:cts:omar:stoa0179.stoa001.omar:2.45.7#consules velut deliberabundi capita conferunt, diu conloquuntur. pugnare cupiebant, sed retro revocanda et abdenda cupiditas erat, ut adversando remorandoque incitato semel militi adderent impetum.
urn:cts:omar:stoa0179.stoa001.omar:2.45.8#redditur responsum inmaturam rem agi, nondum tempus pugnae esse; castris se tenerent. edicunt inde, ut abstineant pugna: si quis iniussu pugnaverit, ut in hostem animadversuros.
urn:cts:omar:stoa0179.stoa001.omar:2.45.9#ita dimissis, quo minus consules velle credunt, crescit ardor pugnandi. accendunt insuper hostes ferocius multo, ut statuisse non pugnare consules cognitum est:
urn:cts:omar:stoa0179.stoa001.omar:2.45.10#quippe inpune se insultaturos, non credi militi arma, rem ad ultimum seditionis erupturam, finemque venisse Romano imperio. his freti occursant portis, ingerunt probra, aegre abstinent, quin castra oppugnent. enimvero non ultra contumeliam pati Romanus posse;
urn:cts:omar:stoa0179.stoa001.omar:2.45.11#totis castris undique ad consules curritur; non iam sensim, ut ante, per centurionum principes postulant, sed passim omnes clamoribus agunt. matura res erat; tergiversantur tamen.
urn:cts:omar:stoa0179.stoa001.omar:2.45.12#Fabius deinde, ad crescentem tumultum iam metu seditionis collega concedente, cum silentium classico fecisset: 'ego istos, Cn. Manli, posse vincere scio;
urn:cts:omar:stoa0179.stoa001.omar:2.45.13#velle ne scirem, ipsi fecerunt. itaque certum atque decretum est non dare signum, nisi victores se redituros ex hac pugna iurant. consulem Romanum miles semel in acie fefellit, deos numquam fallet.' centurio erat M. Flavoleius, inter primores pugnae flagitator. '
urn:cts:omar:stoa0179.stoa001.omar:2.45.14#victor' inquit, 'M. Fabi, revertar ex acie.' si fallat, Iovem patrem Gradivumque Martem aliosque iratos invocat deos. idem deinceps omnis exercitus in se quisque iurat. iuratis datur signum; arma capiunt; eunt in pugnam irarum speique pleni. nunc iubent Etruscos probra iacere,
urn:cts:omar:stoa0179.stoa001.omar:2.45.15#nunc armati sibi quisque lingua promptum hostem offerri.
urn:cts:omar:stoa0179.stoa001.omar:2.45.16#omnium illo die, qua plebis, qua patrum, eximia virtus fuit; Fabium nomen Fabia gens maxime enituit. multis civilibus certaminibus infensos plebis animos illa pugna sibi reconciliare statuunt.
urn:cts:omar:stoa0179.stoa001.omar:2.46.1#instruitur acies, nec Veiens hostis Etruscaeque legiones detractant. prope certa spes erat non magis secum pugnaturos, quam pugnaverint cum Aequis; maius quoque aliquod in tam inritatis animis et occasione ancipiti haud desperandum esse facinus.
urn:cts:omar:stoa0179.stoa001.omar:2.46.2#res liter longe evenit; nam non alio ante bello infestior Romanus—adeo hinc contumeliis hostes, hinc consules mora exacerbaverant—proelium iniit.
urn:cts:omar:stoa0179.stoa001.omar:2.46.3#vix explicandi ordines spatium Etruscis fuit, cum pilis inter primam trepidationem abiectis temere magis quam emissis pugna iam in manus, iam ad gladios, ubi Mars est atrocissimus, venerat.
urn:cts:omar:stoa0179.stoa001.omar:2.46.4#inter primores genus Fabium insigne spectaculo exemploque civibus erat. ex his Q. Fabium—tertio hic anno ante consul fuerat—principem in confertos Veientes euntem ferox viribus et armorum arte Tuscus, incautum inter multas versantem hostium manus, gladio per pectus transfigit; telo extracto praeceps Fabius in vulnus cadit.
urn:cts:omar:stoa0179.stoa001.omar:2.46.5#sensit utraque acies unius viri casum, cedebatque inde Romanus, cum M. Fabius consul transiluit iacentis corpus obiectaque parma 'hoc iurastis' inquit, 'milites, fugientes vos in castra redituros?
urn:cts:omar:stoa0179.stoa001.omar:2.46.6#adeo ignavissimos hostis magis timetis quam Iovem Martemque, per quos iurastis? at ego iniuratus aut victor revertar aut prope te hic, Q. Fabi, dimicans cadam.' consuli tum K. Fabius, prioris anni consul: 'verbisne istis, frater, ut pugnent, te impetraturum credis? dii impetrabunt, per quos iuravere;
urn:cts:omar:stoa0179.stoa001.omar:2.46.7#et nos, ut decet proceres, ut Fabio nomine est dignum, pugnando potius quam adhortando accendamus militum animos!' sic in primum infestis hastis provolant duo Fabii totamque moverunt secum aciem.
urn:cts:omar:stoa0179.stoa001.omar:2.47.1#proelio ex parte una restituto nihilo segnius in cornu altero Cn. Manlius consul pugnam ciebat, ubi prope similis fortuna est versata.
urn:cts:omar:stoa0179.stoa001.omar:2.47.2#nam ut altero in cornu Q. Fabium, sic in hoc ipsum consulem Manlium iam velut fusos agentem hostis et inpigre milites secuti sunt et, ut ille gravi vulnere ictus ex acie cessit, interfectum rati gradum rettulere;
urn:cts:omar:stoa0179.stoa001.omar:2.47.3#cessissentque loco, ni consul alter cum aliquot turmis equitum in eam partem citato equo advectus, vivere clamitans collegam, se victorem fuso altero cornu adesse, rem inclinatam sustinuisset.
urn:cts:omar:stoa0179.stoa001.omar:2.47.4#Manlius quoque ad restituendam aciem se ipse coram offert. duorum consulum cognita ora accendunt militum animos. simul et vanior iam erat hostium acies, dum abundante multitudine freti subtracta subsidia mittunt ad castra oppugnanda.
urn:cts:omar:stoa0179.stoa001.omar:2.47.5#in quae haud magno certamine impetu facto, dum praedae magis quam pugnae memores tererent tempus, triarii Romani, qui primam inruptionem sustinere non potuerant, missis ad consules nuntiis, quo loco res essent, conglobati ad praetorium redeunt et sua sponte ipsi proelium renovant.
urn:cts:omar:stoa0179.stoa001.omar:2.47.6#et Manlius consul revectus in castra ad omnes portas milite opposito hostibus viam clauserat. ea desperatio Tuscis rabiem magis quam audaciam accendit. nam cum incursantes, quacumque exitum ostenderet spes, vano aliquotiens impetu issent, globus iuvenum unus in ipsum consulem insignem armis invadit.
urn:cts:omar:stoa0179.stoa001.omar:2.47.7#prima excepta a circumstantibus tela; sustineri deinde vis nequit. consul mortifero vulnere ictus cadit, fusique circa omnes.
urn:cts:omar:stoa0179.stoa001.omar:2.47.8#Tuscis crescit audacia; Romanos terror per tota castra trepidos agit, et ad extrema ventum foret, ni legati rapto consulis corpore patefecissent una porta hostibus viam.
urn:cts:omar:stoa0179.stoa001.omar:2.47.9#ea erumpunt; consternatoque agmine abeuntes in victorem alterum incidunt consulem. ibi iterum caesi fusique passim. victoria egregia parta, tristis tamen duobus tam claris funeribus.
urn:cts:omar:stoa0179.stoa001.omar:2.47.10#itaque consul decernente senatu triumphum, si exercitus sine imperatore triumphare possit, pro eximia eo bello opera facile passurum respondit; se, familia funesta Q. Fabi fratris morte, re publica ex parte orba, consule altero amisso, publico privatoque deformem luctu lauream non accepturum.
urn:cts:omar:stoa0179.stoa001.omar:2.47.11#omni acto triumpho depositus triumphus clarior fuit; adeo spreta in tempore gloria interdum cumulatior redit. funera deinde duo deinceps collegae fratrisque ducit, idem in utroque laudator, cum concedendo illis suas laudes ipse maximam partem earum ferret.
urn:cts:omar:stoa0179.stoa001.omar:2.47.12#neque inmemor eius, quod initio consulatus inbiberat, reconciliandi animos plebis, saucios milites curandos dividit patribus. Fabiis plurimi dati nec alibi maiore cura habiti. inde populares iam esse Fabii nec hoc ulla re nisi salubri rei publicae arte.
urn:cts:omar:stoa0179.stoa001.omar:2.48.1#igitur non patrum magis quam plebis studiis K. Fabius cum T. Verginio consul factus neque belli neque dilectus neque ullam aliam priorem curam agere, quam ut iam aliqua ex parte inchoata concordiae spe primo quoque tempore cum patribus coalescerent animi plebis.
urn:cts:omar:stoa0179.stoa001.omar:2.48.2#itaque principio anni censuit, priusquam quisquam agrariae legis auctor tribunus existeret, occuparent patres ipsi suum munus facere, captivum agrum plebi quam maxime aequaliter darent:
urn:cts:omar:stoa0179.stoa001.omar:2.48.3#verum esse habere eos, quorum sanguine ac sudore partus sit. aspernati patres sunt; questi quoque quidam nimia gloria luxuriare et evanescere vividum quondam illud Caesonis ingenium. nullae deinde urbanae factiones fuere. vexabantur incursionibus Aequorum Latini.
urn:cts:omar:stoa0179.stoa001.omar:2.48.4#eo cum exercitu Caeso missus in ipsorum Aequorum agrum depopulandum transit. Aeque se in oppida receperunt murisque se tenebant. eo nulla pugna memorabilis fuit.
urn:cts:omar:stoa0179.stoa001.omar:2.48.5#at a Veiente hoste clades accepta temeritate alterius consulis, actumque de exercitu foret, ni K. Fabius in tempore subsidio venisset. ex eo tempore neque pax neque bellum cum Veientibus fuit; res proxime formam latrocinii venerat:
urn:cts:omar:stoa0179.stoa001.omar:2.48.6#legionibus Romanis cedebant in urbem; ubi abductas senserant legiones, agros incursabant bellum quiete, quietem bello in vicem eludentes. ita neque omitti tota res nec perfici poterat. et alia bella aut praesentia instabant, ut ab Aequis Volscisque, non diutius, quam dum recens dolor proximae cladis transiret, quiescentibus, aut mox moturos esse apparebat Sabinos semper infestos Etruriamque omnem.
urn:cts:omar:stoa0179.stoa001.omar:2.48.7#sed Veiens hostis, adsiduus magis quam gravis, contumeliis saepius quam periculo animos agitabat, quod nullo tempore neglegi poterat aut averti alio sinebat. Tum Fabia gens senatum adiit.
urn:cts:omar:stoa0179.stoa001.omar:2.48.8#consul pro gente loquitur: 'adsiduo magis quam magno praesidio, ut scitis, patres conscripti, bellum Veiens eget. vos alia bella curate, Fabios hostis Veientibus date. auctores sumus tutam ibi maiestatem Romani nominis fore.
urn:cts:omar:stoa0179.stoa001.omar:2.48.9#nostrum id nobis velut familiare bellum privato sumptu gerere in animo est; res publica et milite illic et pecunia vacet.'
urn:cts:omar:stoa0179.stoa001.omar:2.48.10#gratiae ingentes actae. consul e curia egressus comitante Fabiorum agmine, qui in vestibulo curiae senatus consultum expectantes steterant, domum redit. iussi armati postero die ad limen consulis adesse; domos inde discedunt.
urn:cts:omar:stoa0179.stoa001.omar:2.49.1#Manat tota urbe rumor; Fabios ad caelum laudibus ferunt: familiam unam subisse civitatis onus,Veiens bellum in privatam curam, in privata arma versum. si sint duae roboris eiusdem in urbe gentes,
urn:cts:omar:stoa0179.stoa001.omar:2.49.2#deposcant haec Volscos sibi, illa Aequos, populo Romano tranquillam pacem agente omnes finitimos subigi populos posse. Fabii postera die arma capiunt; quo iussi erant, conveniunt.
urn:cts:omar:stoa0179.stoa001.omar:2.49.3#consul paludatus egrediens in vestibulo gentem omnem suam instructo agmine videt; acceptus in medium signa ferri iubet. numquam exercitus neque minor numero neque clarior fama et admiratione hominum per urbem incessit:
urn:cts:omar:stoa0179.stoa001.omar:2.49.4#sex et trecenti milites, omnes patricii, omnes unius gentis, quorum neminem ducem sperneres, egregius quibuslibet temporibus senatus, ibant, unius familiae viribus Veienti populo pestem minitantes.
urn:cts:omar:stoa0179.stoa001.omar:2.49.5#sequebatur turba, propria alia cognatorum sodaliumque, nihil medium, nec spem nec curam, sed inmensa omnia volventium animo, alia publica sollicitudine excitata, favore et admiratione stupens.
urn:cts:omar:stoa0179.stoa001.omar:2.49.6#ire fortes, ire felices iubent, inceptis eventus pares reddere; consulatus inde ac triumphos, omnia praemia ab se, omnes honores sperare.
urn:cts:omar:stoa0179.stoa001.omar:2.49.7#praetereuntibus Capitolium arcemque et alia templa, quidquid deorum oculis, quidquid animo occurrit, precantur, ut illud agmen faustum atque felix mittant, sospites brevi in patriam ad parentes restituant.
urn:cts:omar:stoa0179.stoa001.omar:2.49.8#in cassum missae preces. infelici via, dextro Iano portae Carmentalis, profecti ad Cremeram flumen perveniunt. is opportunus visus locus communiendo praesidio. L. Aemilius inde et C. Servilius consules facti.
urn:cts:omar:stoa0179.stoa001.omar:2.49.9#et donec nihil aliud quam in populationibus res fuit, non ad praesidium modo tutandum Fabii satis erant, sed tota regione, qua Tuscus ager Romano adiacet, sua tuta omnia, infesta hostium vagantes per utrumque finem fecere.
urn:cts:omar:stoa0179.stoa001.omar:2.49.10#intervallum deinde haud magnum populationibus fuit, dum et Veientes accito ex Etruria exercitu praesidium Cremerae oppugnant, et Romanae legiones ab L. Aemilio consule adductae comminus cum Etruscis dimicant acie. quamquam vix derigendi aciem spatium Veientibus fuit;
urn:cts:omar:stoa0179.stoa001.omar:2.49.11#adeo inter primam trepidationem, dum post signa ordines introeunt subsidiaque locant, invecta subito ab latere Romana equitum ala non pugnae modo incipiendae, sed consistendi ademit locum.
urn:cts:omar:stoa0179.stoa001.omar:2.49.12#ita fusi retro ad saxa rubra—ibi castra habebant—pacem supplices petunt; cuius impetratae ab insita animis levitate ante deductum Cremera Romanum praesidium paenituit.
urn:cts:omar:stoa0179.stoa001.omar:2.50.1#rursus cum Fabiis erat Veienti populo sine ullo maioris belli apparatu certamen, nec erant incursiones modo in agros aut subiti impetus in incursantes, sed aliquotiens aequo campo conlatisque signis certatum, gensque una populi Romani saepe ex opulentissima,
urn:cts:omar:stoa0179.stoa001.omar:2.50.2#ut tum res erant, Etrusca civitate victoriam tulit.
urn:cts:omar:stoa0179.stoa001.omar:2.50.3#id primo acerbum indignumque Veientibus est visum; inde consilium ex re natum insidiis ferocem hostem captandi; gaudere etiam multo successu Fabiis audaciam crescere.
urn:cts:omar:stoa0179.stoa001.omar:2.50.4#itaque et pecora praedantibus aliquotiens, velut casu incidissent, obviam acta, et agrestium fuga vasti relicti agri, et subsidia armatorum ad arcendas populationes missa saepius simulato quam vero pavore refugerunt.
urn:cts:omar:stoa0179.stoa001.omar:2.50.5#iamque Fabii adeo contempserant hostem, ut sua invicta arma neque loco neque tempore ullo crederent sustineri posse. haec spes provexit, ut ad conspecta procul a Cremera magno campi intervallo pecora, quamquam rara hostium apparebant arma, decurrerent.
urn:cts:omar:stoa0179.stoa001.omar:2.50.6#et cum inprovidi effuso cursu insidias circa ipsum iter locatas superassent palatique passim vaga, ut fit pavore iniecto, raperent pecora, subito ex insidiis consurgitur, et adversi et undique hostes erant.
urn:cts:omar:stoa0179.stoa001.omar:2.50.7#primo clamor circumlatus exterruit, dein tela ab omni parte accidebant; coeuntibusque Etruscis iam continenti agmine armatorum saepti, quo magis se hostis inferebat, cogebantur breviore spatio et ipsi orbem colligere, quae res
urn:cts:omar:stoa0179.stoa001.omar:2.50.8#et paucitatem eorum insignem et multitudinem Etruscorum multiplicatis in arto ordinibus faciebat. tum omissa pugna,
urn:cts:omar:stoa0179.stoa001.omar:2.50.9#quam in omnes partes parem intenderant, in unum locum se omnes inclinant. eo nisi corporibus armisque rupere cuneo viam.
urn:cts:omar:stoa0179.stoa001.omar:2.50.10#duxit via in editum leniter collem. inde primo restitere; mox, ut respirandi superior locus spatium dedit recipiendique a pavore tanto animum, pepulere etiam subeuntes; vincebatque auxilio loci paucitas, ni iugo circummissus Veiens in verticem collis evasisset.
urn:cts:omar:stoa0179.stoa001.omar:2.50.11#ita superior rursus hostis factus. Fabii caesi ad unum omnes praesidiumque expugnatum. trecentos sex perisse satis convenit, unum prope puberem aetate relictum, stirpem genti Fabiae dubiisque rebus populi Romani saepe domi bellique vel maximum futurum auxilium.
urn:cts:omar:stoa0179.stoa001.omar:2.51.1#cum haec accepta clades est, iam C. Horatius et T. Menenius consules erant. Menenius adversus Tuscos victoria elatos confestim missus.
urn:cts:omar:stoa0179.stoa001.omar:2.51.2#tum quoque male pugnatum est, et Ianiculum hostes occupavere; obsessaque urbs foret super bellum annona premente—transierant enim Etrusci Tiberim—, ni Horatius consul | ex Volscis esset revocatus. adeoque id bellum ipsis institit moenibus, ut primo pugnatum ad Spei sit aequo Marte, iterum ad portam Collinam.
urn:cts:omar:stoa0179.stoa001.omar:2.51.3#ibi quamquam parvo momento superior Romana res fuit, meliorem tamen militem recepto pristino animo in futura proelia id certamen fecit. A. Verginius et Sp. Servilius consules fiunt.
urn:cts:omar:stoa0179.stoa001.omar:2.51.4#post acceptam proxima pugna cladem Veientes abstinuere acie; populationes erant, et velut ab arce Ianiculo passim in Romanum agrum impetus dabant;
urn:cts:omar:stoa0179.stoa001.omar:2.51.5#non usquam pecora tuta, non agrestes erant. capti deinde eadem arte sunt, qua ceperant Fabios. secuti dedita opera passim ad inlecebras propulsa pecora praecipitavere in insidias.
urn:cts:omar:stoa0179.stoa001.omar:2.51.6#quo plures erant, maior caedes fuit. ex hac clade atrox ira maioris cladis causa atque initium fuit. traiecto enim nocte Tiberi castra Servili consulis adorti sunt oppugnare. inde fusi magna caede in Ianiculum se aegre recepere.
urn:cts:omar:stoa0179.stoa001.omar:2.51.7#confestim consul et ipse transit Tiberim, castra sub Ianiculo communit. postero die luce orta nonnihil et hesterna felicitate pugnae ferox, magis tamen quod inopia frumenti quamvis in praecipitia, dum celeriora essent, agebat consilia, temere adverso Ianiculo ad castra hostium aciem erexit foediusque inde pulsus,
urn:cts:omar:stoa0179.stoa001.omar:2.51.8#quam pridie pepulerat, interventu collegae ipse exercitusque est servatus.
urn:cts:omar:stoa0179.stoa001.omar:2.51.9#inter duas acies Etrusci, cum in vicem his atque illis terga darent, occidione occisi. ita oppressum temeritate felici Veiens bellum.
urn:cts:omar:stoa0179.stoa001.omar:2.52.1#urbi cum pace laxior etiam annona rediit et advecto ex Campania frumento et, postquam timor sibi cuique futurae inopiae abiit, eo, quod abditum fuerat, prolato.
urn:cts:omar:stoa0179.stoa001.omar:2.52.2#ex copia deinde otioque lascivire rursus animi et pristina mala, postquam foris deerant, domi quaerere.
urn:cts:omar:stoa0179.stoa001.omar:2.52.3#tribuni plebem agitare suo veneno, agraria lege; in resistentes incitare patres nec in universos modo, sed in singulos. Q. Considius et T. Genucius, auctores agrariae legis, T. Menenio diem dicunt. invidiae erat amissum Cremerae praesidium, cum haud procul inde stativa consul habuisset;
urn:cts:omar:stoa0179.stoa001.omar:2.52.4#ea oppressit, cum et patres haud minus quam pro Coriolano adnisi essent, et patris Agrippae favor hauddum exolevisset.
urn:cts:omar:stoa0179.stoa001.omar:2.52.5#in multa temperarunt tribuni; cum capitis anquisissent, duo milia aeris damnato multam dixerunt. ea in caput vertit. negant tulisse ignominiam aegritudinemque; inde morbo absumptum esse.
urn:cts:omar:stoa0179.stoa001.omar:2.52.6#alius deinde reus Sp. Servilius, ut consulatu abiit, C. Nautio et P. Valerio consulibus, initio statim anni ab L. Caedicio et T. Statio tribunis die dicta non, ut Menenius, precibus suis aut patrum, sed cum multa fiducia innocentiae gratiaeque tribunicios impetus tulit.
urn:cts:omar:stoa0179.stoa001.omar:2.52.7#et huic proelium cum Tuscis ad Ianiculum erat crimini. sed fervidi animi vir, ut in publico periculo ante, sic tum in suo, non tribunos modo, sed plebem oratione feroci refutando exprobrandoque T. Meneni damnationem mortemque, cuius patris munere restituta quondam plebs eos ipsos, quibus tum saeviret, magistratus, eas leges haberet, periculum audacia discussit. iuvit et Verginius collega,
urn:cts:omar:stoa0179.stoa001.omar:2.52.8#testis productus, participando laudes; magis tamen Menenianum—adeo mutaverant animi—profuit iudicium.
urn:cts:omar:stoa0179.stoa001.omar:2.53.1#certamina domi finita; Veiens bellum exortum, quibus Sabini arma coniunxerant. P. Valerius consul accitis Latinorum Hernicorumque auxiliis cum exercitu Veios missus castra Sabina, quae pro moenibus sociorum locata erant, confestim adgreditur tantamque trepidationem iniecit, ut, dum dispersi alii alia manipulatim excurrunt ad arcendam hostium vim, ea porta, cui signa primum intulerat, caperetur.
urn:cts:omar:stoa0179.stoa001.omar:2.53.2#intra vallum deinde caedes magis quam proelium esse. tumultus e castris et in urbem penetrat; tamquam Veis captis, ita pavidi Veientes ad arma currunt. pars Sabinis eunt subsidio, pars Romanos toto impetu intentos in castra adoriuntur.
urn:cts:omar:stoa0179.stoa001.omar:2.53.3#paulisper aversi turbatique sunt; deinde et ipsi utroque versis signis resistunt, et eques ab consule inmissus Tuscos fundit fugatque; eademque hora duo exercitus, duae potentissimae et maximae finitimae gentes superatae sunt.
urn:cts:omar:stoa0179.stoa001.omar:2.53.4#dum haec ad Veios geruntur, Volsci Aequique in Latino agro posuerant castra populatique fines erant. eos per se ipsi Latini adsumptis Hernicis sine Romano aut duce aut auxilio castris exuerunt;
urn:cts:omar:stoa0179.stoa001.omar:2.53.5#ingenti praeda praeter suas reciperatas res potiti sunt. missus tamen ab Roma consul in Volscos C. Nautius; mos, credo, non placebat sine Romano duce exercituque socios propriis viribus consiliisque bella gerere.
urn:cts:omar:stoa0179.stoa001.omar:2.53.6#nullum genus calamitatis contumeliaeque non editum in Volscos est, nec tamen perpelli potuere, ut acie dimicarent.
urn:cts:omar:stoa0179.stoa001.omar:2.54.1#L. Furius inde et C. Manlius consules. Manlio Veientes provincia evenit. non tamen bellatum; indutiae in annos quadraginta petentibus datae frumento stipendioque imperato.
urn:cts:omar:stoa0179.stoa001.omar:2.54.2#paci externae confestim continuatur discordia domi. agrariae legis tribuniciis stimulis plebs furebat. consules, nihil Meneni damnatione, nihil periculo deterriti Servilii, summa vi resistunt. abeuntes magistrat Cn. Genucius tribunus plebis arripuit. L. Aemilius et Opiter Verginius consulatum ineunt;
urn:cts:omar:stoa0179.stoa001.omar:2.54.3#Vopiscum Iulium pro Verginio in quibusdam annalibus consulem invenio. hoc anno—quoscumque consules habuit—rei ad populum Furius et Manlius circumeunt sordidati non plebem magis quam iuniores patrum. suadent,
urn:cts:omar:stoa0179.stoa001.omar:2.54.4#monent, honoribus et administratione rei publicae abstineant; consulares vero fasces, praetextam curulemque sellam nihil aliud quam pompam funeris putent;
urn:cts:omar:stoa0179.stoa001.omar:2.54.5#claris insignibus velut infulis velatos ad mortem destinari. quod si consulatus tanta dulcedo sit, iam nunc ita in animum inducant, consulatum captum et oppressum ab tribunicia potestate esse;
urn:cts:omar:stoa0179.stoa001.omar:2.54.6#consuli, velut apparitori tribunicio, omnia ad nutum imperiumque tribuni agenda esse; si se commoverit, si respexerit patres, si aliud quam plebem esse in re publica crediderit, exilium Cn. Marci, Meneni damnationem et mortem sibi proponat ante oculos.
urn:cts:omar:stoa0179.stoa001.omar:2.54.7#his accensi vocibus patres consilia inde non publica, sed in privato seductaque a plurium conscientia habuere. ubi cum id modo constaret, iure an iniuria eripiendos esse reos, atrocissima quaeque maxime placebat sententia, nec auctor quamvis audaci facinori de erat.
urn:cts:omar:stoa0179.stoa001.omar:2.54.8#igitur iudicii die, cum plebs in foro erecta expectatione staret, mirari primo, quod non descenderet tribunus; dein, cum iam mora suspectior fieret, deterritum a primoribus credere et desertam ac proditam causam publicam queri;
urn:cts:omar:stoa0179.stoa001.omar:2.54.9#tandem, qui obversati vestibulo tribuni fuerant, nuntiant domi mortuum esse inventum. quod ubi in totam contionem pertulit rumor, sicut acies funditur duce occiso, ita dilapsi passim ali alio. praecipuus pavor tribunos invaserat, quam nihil auxilii sacratae leges haberent, morte collegae monitos. nec patres satis moderate ferre laetitiam;
urn:cts:omar:stoa0179.stoa001.omar:2.54.10#adeoque neminem noxiae paenitebat, ut etiam insontes fecisse videri vellent, palamque ferretur malo domandam tribuniciam potestatem.
urn:cts:omar:stoa0179.stoa001.omar:2.55.1#sub hanc pessimi exempli victoriam dilectus edicitur, paventibusque tribunis sine intercessione ulla consules rem peragunt.
urn:cts:omar:stoa0179.stoa001.omar:2.55.2#tum vero irasci plebs tribunorum magis silentio quam consulum imperio et dicere actum esse de libertate sua, rursus ad antiqua reditum; cum Genucio una mortuam ac sepultam tribuniciam potestatem. aliud agendum ac cogitandum, quo modo resistatur patribus;
urn:cts:omar:stoa0179.stoa001.omar:2.55.3#id autem unum consilium esse, ut se ipsa plebs, quando aliud nihil auxilii habeat, defendat. quattuor et viginti lictores apparere consulibus et eos ipsos plebis homines; nihil contemptius neque infirmius, si sint, qui contemnant; sibi quemque ea magna atque horrenda facere.
urn:cts:omar:stoa0179.stoa001.omar:2.55.4#his vocibus alii alios cum incitassent, ad Voleronem Publilium, de plebe hominem, quia, quod ordines duxisset, negaret se militem fieri debere, lictor missus est a consulibus.
urn:cts:omar:stoa0179.stoa001.omar:2.55.5#Volero appellat tribunos. cum auxilio nemo esset, consules spoliari hominem et virgas expediri iubent. 'provoco' inquit 'ad populum' Volero, 'quoniam tribuni civem Romanum in conspectu suo virgis caedi malunt quam ipsi in lecto suo a vobis trucidari.' quo ferocius clamitabat, eo infestius circumscindere et spoliare lictor.
urn:cts:omar:stoa0179.stoa001.omar:2.55.6#tum Volero, et praevalens ipse et adiuvantibus advocatis repulso lictore, ubi indignantium pro se acerrimus erat clamor, eo se in turbam confertissimam recipit clamitans 'provoco et fidem plebis inploro.
urn:cts:omar:stoa0179.stoa001.omar:2.55.7#adeste cives, adeste commilitones; nihil est, quod expectetis tribunos, quibus ipsis vestro auxilio opus est.'
urn:cts:omar:stoa0179.stoa001.omar:2.55.8#concitati homines veluti ad proelium se expediunt; apparebatque omne discrimen adesse, nihil cuiquam sanctum non publici fore, non privati iuris. huic tantae tempestati cum se consules obtulissent,
urn:cts:omar:stoa0179.stoa001.omar:2.55.9#facile experti sunt parum tutam maiestatem sine viribus esse. violatis lictoribus, fascibus fractis e foro in curiam conpelluntur, incerti, quatenus Volero exerceret victoriam.
urn:cts:omar:stoa0179.stoa001.omar:2.55.10#conticiscente deinde tumultu cum in senatum vocari iussissent, queruntur iniurias suas, vim plebis, Voleronis audaciam.
urn:cts:omar:stoa0179.stoa001.omar:2.55.11#multis ferociter dictis sententiis vicere seniores, quibus ira patrum adversus temeritatem plebis certari non placuit.
urn:cts:omar:stoa0179.stoa001.omar:2.56.1#Voleronem amplexa favore plebs proximis comitiis tribunum plebi creat in eum annum, qui L. Pinarium P. Furium consules habuit.
urn:cts:omar:stoa0179.stoa001.omar:2.56.2#contraque omnium opinionem, qui eum vexandis prioris anni consulibus permissurum tribunatum credebant, post publicam causam privato dolore habito, ne verbo quidem violatis consulibus, rogationem tulit ad populum, ut plebei magistratus tributis comitiis fierent.
urn:cts:omar:stoa0179.stoa001.omar:2.56.3#haud parva res sub titulo prima specie minime atroci ferebatur, sed quae patriciis omnem potestatem per clientium suffragia creandi, quos vellent, tribunos auferret.
urn:cts:omar:stoa0179.stoa001.omar:2.56.4#huic actioni gratissimae plebi cum summa vi resisterent patres, nec, quae una vis ad resistendum erat, ut intercederet aliquis ex collegio auctoritate aut consulum aut principum adduci posset, res tamen suo ipsa molimine gravis certaminibus in annum extrahitur.
urn:cts:omar:stoa0179.stoa001.omar:2.56.5#plebs Voleronem tribunum reficit; patres, ad ultimum dimicationis rati rem venturam, Ap. Claudium, Appi filium, iam inde a paternis certaminibus invisum infestumque plebi, consulem faciunt. collega ei T. Quinctius datur.
urn:cts:omar:stoa0179.stoa001.omar:2.56.6#principio statim anni nihil prius quam de lege agebatur. sed ut inventor legis Volero, sic Laetorius, collega eius, auctor cum recentior, tum acrior erat. ferocem faciebat belli gloria ingens,
urn:cts:omar:stoa0179.stoa001.omar:2.56.7#quod aetatis eius haud quisquam manu promptior erat. is, cum Volero nihil praeterquam de lege loqueretur, insectatione abstinens consulum, ipse accusationem Appi familiaeque superbissimae ac crudelissimae in plebem Romanam exorsus,
urn:cts:omar:stoa0179.stoa001.omar:2.56.8#cum a patribus non consulem, sed carnificem ad vexandam et lacerandam plebem creatum esse contenderet, rudis in militari homine lingua non suppetebat libertati animoque.
urn:cts:omar:stoa0179.stoa001.omar:2.56.9#itaque deficiente oratione 'quando quidem non tarn facile loquor' inquit, 'Quirites, quam, quod locutus sum, praesto, crastino die adeste. ego hic aut in conspectu vestro moriar aut perferam legem.' occupant tribuni templum postero die;
urn:cts:omar:stoa0179.stoa001.omar:2.56.10#consules nobilitasque ad inpediendam legem in contione consistunt. submoveri Laetorius iubet, praeterquam qui suffragium ineant.
urn:cts:omar:stoa0179.stoa001.omar:2.56.11#adulescentes nobiles stabant nihil cedentes viatori. tum ex his prendi quosdam Laetorius iubet. consul Appius negare ius esse tribuno in quemquam nisi in plebeium;
urn:cts:omar:stoa0179.stoa001.omar:2.56.12#non enim populi, sed plebis eum magistratum esse; nec illum ipsum submovere pro imperio posse more maiorum, quia ita dicatur 'si vobis videtur, discedite,. Quirites.' facile contemptim de iure disserendo perturbare Laetorium poterat.
urn:cts:omar:stoa0179.stoa001.omar:2.56.13#ardens igitur ira tribunus viatorem mittit ad consulem, consul lictorem ad tribunum, privatum esse clamitans, sine imperio, sine magistratu;
urn:cts:omar:stoa0179.stoa001.omar:2.56.14#violatusque esset tribunus, ni et contio omnis atrox coorta pro tribuno in consulem esset, et concursus hominum in forum, ex tota urbe concitatae multitudinis, fieret. sustinebat tamen Appius pertinacia tantam tempestatem;
urn:cts:omar:stoa0179.stoa001.omar:2.56.15#certatumque haud incruento proelio foret, ni Quinctius, consul alter, consularibus negotio dato, ut collegam vi, si aliter non possent, de foro abducerent, ipse nunc plebem saevientem precibus lenisset, nunc orasset tribunos, ut concilium dimitterent;
urn:cts:omar:stoa0179.stoa001.omar:2.56.16#darent irae spatium: non vim suam illis tempus adempturum, sed consilium viribus additurum, et patres in populi et consulem in patrum fore potestate.
urn:cts:omar:stoa0179.stoa001.omar:2.57.1#aegre sedata ab Quinctio plebs, multo aegrius consul alter a patribus.
urn:cts:omar:stoa0179.stoa001.omar:2.57.2#dimisso tandem concilio plebis senatum consules habent. ubi cum timor atque ira in vicem sententias variassent, quo magis spatio interposito ab impetu ad consultandum avocabantur, eo plus abhorrebant a certatione animi, adeo ut Quinctio gratias agerent, quod eius opera mitigata discordia esset.
urn:cts:omar:stoa0179.stoa001.omar:2.57.3#ab Appio petitur, ut tantam consularem maiestatem esse vellet, quanta esse in concordi civitate posset. dum tribuni consulesque ad se quisque omnia trahant, nihil relictum esse virium in medio; distractam laceratamque rem publicam; magis quorum in manu sit, quam ut incolumis sit, quaeri.
urn:cts:omar:stoa0179.stoa001.omar:2.57.4#Appius contra testari deos atque homines rem publicam prodi per metum ac deseri, non consulem senatui, sed senatum consuli deesse; graviores accipi leges, quam in Sacro monte acceptae sint. victus tamen patrum consensu quievit. lex silentio perfertur.
urn:cts:omar:stoa0179.stoa001.omar:2.58.1#tum primum tributis comitiis creati tribuni sunt. numero etiam additos tres, perinde ac duo antea fuerint, Piso auctor est.
urn:cts:omar:stoa0179.stoa001.omar:2.58.2#nominat quoque tribunos, Cn. Siccium, L. Numitorium, M. Duillium, Sp. Icilium, L. Mecilium.
urn:cts:omar:stoa0179.stoa001.omar:2.58.3#Volscum Aequicumque inter seditionem Romanam est bellum coortum. vastaverant agros, ut, si qua secessio plebis fieret, ad se receptum haberet; conpositis deinde rebus castra retro movere.
urn:cts:omar:stoa0179.stoa001.omar:2.58.4#Ap. Claudius in Volscos missus, Quinctio Aequi provincia evenit. eadem in militia saevitia Appi, quae domi, esse, liberior, quod sine tribuniciis vinculis erat.
urn:cts:omar:stoa0179.stoa001.omar:2.58.5#odisse plebem plus quam paterno odio: se victum ab ea, se unico consule electo adversus tribuniciam potestatem perlatam legem esse, quam minore conatu, nequaquam tanta patrum spe, priores inpedierint consules.
urn:cts:omar:stoa0179.stoa001.omar:2.58.6#haec ira indignatioque ferocem animum ad vexandum saevo imperio exercitum stimulabat. nec ulla vi domari poterat; tantum certamen animis inbiberant.
urn:cts:omar:stoa0179.stoa001.omar:2.58.7#segniter, otiose, neglegenter, contumaciter omnia agere; nec pudor nec metus coercebat; si citius agi vellet agmen, tardius sedulo incedere; si adhortator operis adesset, omnes sua sponte motam remittere industriam;
urn:cts:omar:stoa0179.stoa001.omar:2.58.8#praesenti vultus demittere, tacite praetereuntem execrari, ut invictus ille odio plebeio animus interdum moveretur.
urn:cts:omar:stoa0179.stoa001.omar:2.58.9#omni nequiquam acerbitate prompta nihil iam cum militibus agere, a centurionibus corruptum exercitum dicere, tribunos plebei cavillans interdum et Volerones vocare.
urn:cts:omar:stoa0179.stoa001.omar:2.59.1#nihil eorum Volsci nesciebant instabantque eo magis sperantes idem certamen animorum adversus Appium habiturum exercitum Romanum, quod adversus Fabium consulem habuisset.
urn:cts:omar:stoa0179.stoa001.omar:2.59.2#ceterum multo Appio quam Fabio violentior fuit; non enim vincere tantum noluit, ut Fabianus exercitus, sed vinci voluit. productus in aciem turpi fuga petit castra nec ante restitit, quam signa inferentem Volscum munimentis vidit foedamque extremi agminis caedem.
urn:cts:omar:stoa0179.stoa001.omar:2.59.3#tum expressa vis ad pugnandum, ut victor iam a vallo submoveretur hostis, satis tamen appareret capi tantum castra militem Romanum noluisse, alibi gaudere sua clade atque ignominia.
urn:cts:omar:stoa0179.stoa001.omar:2.59.4#quibus nihil infractus ferox Appii animus cum insuper saevire vellet contionemque advocaret, concurrunt ad eum legati tribunique monentes, ne ubique experiri vellet imperium, cuius vis omnis in consensu oboedientium esset.
urn:cts:omar:stoa0179.stoa001.omar:2.59.5#negare vulgo milites se ad contionem ituros, passimque exaudiri voces postulantium, ut castra ex Volsco agro moveantur. hostem victorem paulo ante prope in portis ac vallo fuisse, ingentisque mali non suspicionem modo sed apertam speciem obversari ante oculos.
urn:cts:omar:stoa0179.stoa001.omar:2.59.6#victus tandem, quando quidem nihil praeter tempus noxae lucrarentur, remissa contione iter in insequentem diem pronuntiari cum iussisset, prima luce classico signum profectionis dedit.
urn:cts:omar:stoa0179.stoa001.omar:2.59.7#cum maxime agmen e castris explicaretur, Volsci, ut eodem signo excitati, novissimos adoriuntur. a quibus perlatus ad primos tumultus eo pavore signaque et ordines turbavit, ut neque imperia exaudiri neque instrui acies posset. nemo ullius nisi fugae memor.
urn:cts:omar:stoa0179.stoa001.omar:2.59.8#ita effuso agmine per stragem corporum armorumque evasere, ut prius hostis desisteret sequi quam Romanus fugere.
urn:cts:omar:stoa0179.stoa001.omar:2.59.9#tandem collectis ex dissipato cursu militibus consul, cum revocando nequiquam suos persecutus esset, in pacato agro castra posuit; advocataque contione invectus haud falso in proditorem exercitum militaris disciplinae,
urn:cts:omar:stoa0179.stoa001.omar:2.59.10#desertorem signorum, ubi signa, ubi arma essent, singulos rogitans,
urn:cts:omar:stoa0179.stoa001.omar:2.59.11#inermes milites, signo amisso signiferos, ad hoc centuriones duplicariosque, qui reliquerant ordines, virgis caesos securi percussit; cetera multitudo sorte decumus quisque ad supplicium lecti.
urn:cts:omar:stoa0179.stoa001.omar:2.60.1#contra ea in Aequis inter consulem ac milites comitate ac beneficiis certatum est. et natura Quinctius erat lenior, et saevitia infelix collegae, quo is magis gauderet ingenio suo, effecerat.
urn:cts:omar:stoa0179.stoa001.omar:2.60.2#huic tantae concordiae ducis exercitusque non ausi offerre se Aequi, vagari populabundum hostem per agros passi; nec ullo ante bello latius inde acta praeda.
urn:cts:omar:stoa0179.stoa001.omar:2.60.3#ea omnis militi data est. addebantur et laudes, quibus haud minus quam praemio gaudent militum animi. cum duci tum propter ducem patribus quoque placatior exercitus redit, sibi parentem, alteri exercitui dominum datum ab senatu memorans.
urn:cts:omar:stoa0179.stoa001.omar:2.60.4#Varia fortuna belli atroci discordia domi forisque annum exactum insignem maxime comitia tributa efficiunt, res maior victoria suscepti certaminis quam usu;
urn:cts:omar:stoa0179.stoa001.omar:2.60.5#plus enim dignitatis comitiis ipsis detractum est patribus ex concilio submovendis, quam virium aut plebi additum est aut demptum patribus.
urn:cts:omar:stoa0179.stoa001.omar:2.61.1#turbulentior inde annus excepit L. Valerio T. Aemilio consulibus, cum propter certamina ordinum de lege agraria tum propter iudicium Ap. Claudi, cui,
urn:cts:omar:stoa0179.stoa001.omar:2.61.2#acerrimo adversario legis causamque possessorum publici agri tamquam tertio consuli sustinenti, M. Duillius et Cn. Siccius diem dixere.
urn:cts:omar:stoa0179.stoa001.omar:2.61.3#numquam ante tam invisus plebi reus ad iudicium vocatus populi est, plenus suarum, plenus paternarum irarum.
urn:cts:omar:stoa0179.stoa001.omar:2.61.4#patres quoque non temere pro ullo aeque adnisi sunt: propugnatorem senatus maiestatisque vindicem suae, ad omnes tribunicios plebeiosque oppositum tumultus, modum dumtaxat in certamine egressum, iratae obici plebi. unus e patribus,
urn:cts:omar:stoa0179.stoa001.omar:2.61.5#ipse Ap. Claudius, et tribunos et plebem et suum iudicium pro nihilo habebat. illum non minae plebis, non senatus preces perpellere umquam potuere, non modo ut vestem mutaret aut supplex prensaret homines, sed ne ut ex consueta quidem asperitate orationis, cum ad populum agenda causa esset, aliquid leniret atque submitteret.
urn:cts:omar:stoa0179.stoa001.omar:2.61.6#idem habitus oris, eadem contumacia in vultu, idem in oratione spiritus erat, adeo ut magna pars plebis Appium non minus reum timeret, quam consulem timuerat.
urn:cts:omar:stoa0179.stoa001.omar:2.61.7#semel causam dixit, quo semper agere omnia solitus erat, accusatorio spiritu; adeoque constantia sua et tribunos obstupefecit et plebem, ut diem ipsi sua voluntate prodicerent, trahi deinde rem sinerent.
urn:cts:omar:stoa0179.stoa001.omar:2.61.8#haud ita multum interim temporis fuit; ante tamen, quam prodicta dies veniret, morbo moritur.
urn:cts:omar:stoa0179.stoa001.omar:2.61.9#cuius cum laudationem tribuni plebis inpedire conarentur, plebs fraudari sollemni honore supremum diem tanti viri noluit et laudationem tam aequis auribus mortui audivit, quam vivi accusationem audierat, et exequias frequens celebravit.
urn:cts:omar:stoa0179.stoa001.omar:2.62.1#eodem anno Valerius consul cum exercitu in Aequos profectus cum hostem ad proelium elicere non posset, castra oppugnare est adortus. prohibuit foeda tempestas cum grandine ac tonitribus caelo deiecta.
urn:cts:omar:stoa0179.stoa001.omar:2.62.2#admirationem deinde auxit signo receptui dato adeo tranquilla serenitas reddita, ut velut numine aliquo defensa castra oppugnare iterum religio fuerit. omnis ira belli ad populationem agri vertit. alter consul Aemilius in Sabinis bellum gessit.
urn:cts:omar:stoa0179.stoa001.omar:2.62.3#et ibi, quia hostis moenibus se tenebat, vastati agri sunt.
urn:cts:omar:stoa0179.stoa001.omar:2.62.4#incendiis deinde non villarum modo sed etiam vicorum, quibus frequenter habitabatur, Sabini exciti cum praedatoribus occurrissent, ancipiti proelio digressi postero die rettulere castra in tutiora loca.
urn:cts:omar:stoa0179.stoa001.omar:2.62.5#id satis consuli visum, cur pro victo relinqueret hostem, integro inde decedens bello.
urn:cts:omar:stoa0179.stoa001.omar:2.63.1#inter haec bella manente discordia domi consules T. Numicius Priscus A. Verginius facti.
urn:cts:omar:stoa0179.stoa001.omar:2.63.2#non ultra videbatur latura plebes dilationem agrariae legis, ultimaque vis parabatur, cum Volscos adesse fumo ex incendiis villarum fugaque agrestium cognitum est. ea res maturam iam seditionem ac prope erumpentem repressit.
urn:cts:omar:stoa0179.stoa001.omar:2.63.3#consules, coacti extemplo ab senatu, ad bellum educta ex urbe iuventute tranquilliorem ceteram plebem fecerunt.
urn:cts:omar:stoa0179.stoa001.omar:2.63.4#et hostes quidem, nihil aliud quam perfusis vano timore Romanis, citato agmine abeunt;
urn:cts:omar:stoa0179.stoa001.omar:2.63.5#Numicius Antium adversus Volscos, Verginius contra Aequos profectus. ibi ex insidiis prope magna accepta clade virtus militum rem prolapsam neglegentia consulis restituit.
urn:cts:omar:stoa0179.stoa001.omar:2.63.6#melius in Volscis imperatum est; fusi primo proelio hostes fugaque in urbem Antium, ut tum res erant, opulentissimam acti. quam consul oppugnare non ausus Caenonem, aliud oppidum nequaquam tam opulentum, ab Antiatibus cepit.
urn:cts:omar:stoa0179.stoa001.omar:2.63.7#dum Aequi Volscique Romanos exercitus tenent, Sabini usque ad portas urbis populantes incessere. deinde ipsi paucis post diebus ab duobus exercitibus, utroque per iram consule ingresso in finis, plus cladium, quam intulerant, acceperunt.
urn:cts:omar:stoa0179.stoa001.omar:2.64.1#extremo anno pacis aliquid fuit, sed, ut semper alias, sollicitae pacis certamine patrum et plebis. irata plebs interesse consularibus comitiis noluit;
urn:cts:omar:stoa0179.stoa001.omar:2.64.2#per patres clientesque patrum consules creati T. Quinctius Q. Servilius. similem annum priori consules habent, seditiosa initia, bello deinde externo tranquilla.
urn:cts:omar:stoa0179.stoa001.omar:2.64.3#Sabini Crustuminos campos citato agmine transgressi cum caedes et incendia circum Anienem flumen fecissent, a porta prope Collina moenibusque pulsi ingentes tamen praedas hominum pecorumque egere.
urn:cts:omar:stoa0179.stoa001.omar:2.64.4#quos Servilius consul infesto exercitu insecutus ipsum quidem agmen adipisci aequis locis non potuit, populationem adeo effuse fecit, ut nihil bello intactum relinqueret multiplicique capta praeda rediret.
urn:cts:omar:stoa0179.stoa001.omar:2.64.5#et in Volscis res publica egregie gesta cum ducis tum militum opera. primum aequo campo signis conlatis pugnatum ingenti caede utrimque, plurimo sanguine.
urn:cts:omar:stoa0179.stoa001.omar:2.64.6#et Romani, quia paucitas damno sentiendo propior erat, gradum rettulissent, ni salubri mendacio consul fugere hostes ab cornu altero clamitans concitasset aciem. impetu facto, dum se putant vincere, vicere.
urn:cts:omar:stoa0179.stoa001.omar:2.64.7#consul metuens, ne nimis instando renovaret certamen, signum receptui dedit.
urn:cts:omar:stoa0179.stoa001.omar:2.64.8#intercessere pauci dies, velut tacitis indutiis utrimque quiete sumpta, per quos ingens vis hominum ex omnibus Volscis Aequisque populis in castra venit, haud dubitans, si senserint, Romanos nocte abituros.
urn:cts:omar:stoa0179.stoa001.omar:2.64.9#itaque tertia fere vigilia ad castra oppugnanda veniunt.
urn:cts:omar:stoa0179.stoa001.omar:2.64.10#Quinctius sedato tumultu, quem terror subitus exciverat, cum manere in tentoriis quietum militem iussisset, Hernicorum cohortem in stationem educit, cornicines tubicinesque in equos inpositos canere ante vallum iubet sollicitumque hostem ad lucem tenere.
urn:cts:omar:stoa0179.stoa001.omar:2.64.11#relicum noctis adeo tranquilla omnia in castris fuere, ut somni quoque Romanis copia esset. Volscos species armatorum peditum, quos et plures esse et Romanos putabant, fremitus hinnitusque equorum, qui et insueto sedente equite et insuper aures agitante sonitu saeviebant, intentos velut ad impetum hostium tenuit.
urn:cts:omar:stoa0179.stoa001.omar:2.65.1#ubi inluxit, Romanus integer satiatusque somno productus in aciem fessum stando et vigiliis Volscum primo impetu perculit;
urn:cts:omar:stoa0179.stoa001.omar:2.65.2#quamquam cessere magis quam pulsi hostes sunt, quia ab tergo erant clivi, in quos post principia integris ordinibus tutus receptus fuit. consul, ubi ad iniquum locum ventum est, sistit aciem. miles aegre teneri, clamare et poscere, ut perculsis instare liceat.
urn:cts:omar:stoa0179.stoa001.omar:2.65.3#ferocius agunt equites; circumfusi duci vociferantur se ante signa ituros. dum cunctatur consul virtute militum fretus, loco parum fidens, conclamant se ituros, clamoremque res est secuta. fixis in terram pilis, quo leviores ardua evaderent, cursu subeunt.
urn:cts:omar:stoa0179.stoa001.omar:2.65.4#Volscus effusis ad primum impetum missilibus telis saxa obiacentia pedibus ingerit in subeuntes turbatosque ictibus crebris urget ex superior loco. sic prope oneratum est sinistrum Romanis cornu, ni referentibus iam gradum consul increpando simul temeritatem simul ignaviam pudore metum excussisset.
urn:cts:omar:stoa0179.stoa001.omar:2.65.5#restitere primo obstinatis animis; deinde, ut obtinentes locum vires refecerant, audent ultro gradum inferre et clamore renovato commovent aciem; tum rursus impetu capto enituntur atque exsuperant iniquitatem loci. iam prope erat,
urn:cts:omar:stoa0179.stoa001.omar:2.65.6#ut in summum clivi iugum evaderent, cum terga hostes dedere effusoque cursu paene agmine uno fugientes sequentesque castris incidere.
urn:cts:omar:stoa0179.stoa001.omar:2.65.7#in eo pavore castra capiuntur. qui Volscorum effugere potuerunt, Antium petunt. Antium et Romanus exercitus ductus. paucos circumsessum dies deditur, nulla oppugnantium nova vi, sed quod iam inde ab infelici pugna castrisque amissis ceciderant animi.
urn:cts:omar:stoa0179.stoa001.omar:3.1.1#Antio capto T. Aemilius et Q. Fabius consules fiunt. hic erat Fabius, qui unus exstinctae ad Cremeram genti superfuerat.
urn:cts:omar:stoa0179.stoa001.omar:3.1.2#iam priore consulatu Aemilius dandi agri plebi fuerat auctor; itaque secundo quoque consulatu eius et agrarii se in spem legis erexerant, et tribuni rem contra consules saepe temptatam adiutore utique consule obtineri posse rati suscipiunt, et consul manebat in sententia sua.
urn:cts:omar:stoa0179.stoa001.omar:3.1.3#possessores et magna pars patrum, tribuniciis se iactare actionibus principem civitatis et largiendo de alieno popularem fieri querentes, totius invidiam rei a tribunis in consulem averterant. atrox certamen aderat,
urn:cts:omar:stoa0179.stoa001.omar:3.1.4#ni Fabius consilio neutri parti acerbo rem expedisset; T. Quincti ductu et auspicio agri captum priore anno aliquantum a Volscis esse; Antium,
urn:cts:omar:stoa0179.stoa001.omar:3.1.5#propinquam, opportunam et maritimam urbem, coloniam deduci posse; ita sine querellis possessorum plebem in agros ituram, civitatem in concordia fore. haec sententia accepta est.
urn:cts:omar:stoa0179.stoa001.omar:3.1.6#triumviros agro dando creat T. Quinctium, A. Verginium, P. Furium.
urn:cts:omar:stoa0179.stoa001.omar:3.1.7#iussi nomina dare, qui agrum accipere vellent. fecit statim, ut fit, fastidium copia, adeoque pauci nomina dedere, ut ad explendum numerum coloni Volsci adderentur; cetera multitudo poscere Romae agrum malle quam alibi accipere.
urn:cts:omar:stoa0179.stoa001.omar:3.1.8#aequi a Q. Fabio—is eo cum exercitu venerat—pacem petiere inritamque eam ipsi subita incursione in agrum Latinum fecere.
urn:cts:omar:stoa0179.stoa001.omar:3.2.1#Q. Servilius insequenti anno—is enim cum Sp. Postumio consul fuit—in Aequos missus in Latino agro stativa habuit. quies necessaria morbo inplicitum exercitum tenuit.
urn:cts:omar:stoa0179.stoa001.omar:3.2.2#extractum in tertium annum bellum est Q. Fabio et T. Quinctio consulibus. Fabio extra ordinem, quia is victor pacem Aequis dederat, ea provincia data.
urn:cts:omar:stoa0179.stoa001.omar:3.2.3#qui haud dubia spe profectus famam nominis sui pacaturam Aequos, legatos in concilium gentis missos nuntiare iussit Q. Fabium consulem dicere, se ex Aequis pacem Romam tulisse, ab Roma Aequis bellum adferre eadem dextera armata, quam pacatam illis antea dederat.
urn:cts:omar:stoa0179.stoa001.omar:3.2.4#quorum id perfidia et periurio fiat, deos nunc testes esse, mox fore ultores. se tamen, utcumque sit, etiam nunc paenitere sua sponte Aequos quam pati hostilia malle.
urn:cts:omar:stoa0179.stoa001.omar:3.2.5#si paeniteat, tutum receptum ad expertam clementiam fore; sin periurio gaudeant, dis magis iratis quam hostibus gesturos bellum.
urn:cts:omar:stoa0179.stoa001.omar:3.2.6#haec dicta adeo nihil moverunt quemquam, ut legati prope violati sint, exercitusque in Algidum adversus Romanos missus.
urn:cts:omar:stoa0179.stoa001.omar:3.2.7#quae ubi Romam sunt nuntiata, indignitas rei magis quam periculum consulem alterum ab urbe excivit. ita duo consulares exercitus ad hostem accessere acie instructa, ut confestim dimicarent.
urn:cts:omar:stoa0179.stoa001.omar:3.2.8#sed cum forte haud multum diei superesset, unus ab statione hostium exclamat: '
urn:cts:omar:stoa0179.stoa001.omar:3.2.9#ostentare hoc est, Romani, non gerere bellum. in noctem inminentem aciem instruitis; longiore luce ad id certamen, quod instat, nobis opus est. crastino die oriente sole redite in aciem; erit copia pugnandi; ne timete.'
urn:cts:omar:stoa0179.stoa001.omar:3.2.10#his vocibus inritatus miles in diem posterum in castra reducitur longam venire noctem ratus, quae moram certamini faceret. tum quidem corpora cibo somnoque curant; ubi inluxit postero die, prior aliquanto constitit Romana acies; tandem et Aequi processere.
urn:cts:omar:stoa0179.stoa001.omar:3.2.11#proelium fit utrimque vehemens, quod et Romanus ira odioque pugnabat, et Aequos conscientia contracti culpa periculi et desperatio futurae sibi postea fidei ultima audere et experiri cogebat.
urn:cts:omar:stoa0179.stoa001.omar:3.2.12#non tamen sustinuere aciem Romanam Aequi; pulsique cum in fines suos se recepissent, nihilo inclinatioribus ad pacem animis ferox multitudo increpare duces, quod in aciem, qua pugnandi arte Romanus excellat, commissa res sit; Aequos populationibus incursionibusque meliores esse,
urn:cts:omar:stoa0179.stoa001.omar:3.2.13#et multas passim manus quam magnam molem unius exercitus rectius bella gerere.
urn:cts:omar:stoa0179.stoa001.omar:3.3.1#relicto itaque castris praesidio egressi tanto cum tumultu invasere fines Romanos, ut ad urbem quoque terrorem pertulerint.
urn:cts:omar:stoa0179.stoa001.omar:3.3.2#necopinata etiam res plus trepidationis fecit, quod nihil minus, quam ne victus ac prope in castris obsessus hostis memor populationis esset,
urn:cts:omar:stoa0179.stoa001.omar:3.3.3#timeri poterat agrestesque pavidi incidentes portis non populationem nec praedonum parvas manus, sed omnia vano augentes timore exercitus et legiones adesse hostium et infesto agmine ruere ad urbem clamabant.
urn:cts:omar:stoa0179.stoa001.omar:3.3.4#ab his proxumi audita incerta eoque vaniora ferre ad alios. cursus clamorque vocantium ad arma haud multum a pavore captae urbis abesse.
urn:cts:omar:stoa0179.stoa001.omar:3.3.5#forte ab Algido Quinctius consul redierat Romam. id remedium timori fuit; tumultuque sedato victos timeri increpans hostes praesidia portis inposuit.
urn:cts:omar:stoa0179.stoa001.omar:3.3.6#vocato dein senatu cum ex auctoritate patrum iustitio indicto profectus ad tutandos fines esset Q. Servilio praefecto urbis relicto, hostem in agris non invenit.
urn:cts:omar:stoa0179.stoa001.omar:3.3.7#ab altero consule res gesta egregie est;
urn:cts:omar:stoa0179.stoa001.omar:3.3.8#qui, qua venturum hostem sciebat, gravem praeda eoque inpeditiore agmine incedentem adgressus funestam populationem fecit. pauci hostium evasere ex insidiis; praeda omnis recepta est. sic finem iustitio, quod quadriduum fuit, reditus Quincti consulis in urbem fecit. census deinde actus
urn:cts:omar:stoa0179.stoa001.omar:3.3.9#et conditum ab Quinctio lustrum. censa civium capita centum quattuor milia septingenta quattuordecim dicuntur praeter orbos orbasque.
urn:cts:omar:stoa0179.stoa001.omar:3.3.10#in Aequis nihil deinde memorabile actum. in oppida sua se recepere uri sua popularique passi. consul, cum aliquotiens per omnem hostium agrum infesto agmine populabundus isset, cum ingenti laude praedaque Romam rediit.
urn:cts:omar:stoa0179.stoa001.omar:3.4.1#consules inde A. Postumius Albus, Sp. Furius Fusus. Furios Fusios scripsere quidam; id admoneo, ne quis inmutationem virorum ipsorum esse, quae nominum est, putet.
urn:cts:omar:stoa0179.stoa001.omar:3.4.2#haud dubium erat, quin cum Aequis alter consulum bellum gereret. itaque Aequi ab Ecetranis Volscis praesidium petiere; quo cupide oblato — adeo civitates eae perpetuo in Romanos odio certavere—bellum summa vi parabatur.
urn:cts:omar:stoa0179.stoa001.omar:3.4.3#sentiunt Hernici et praedicunt Romanis Ecetranum ad Aequos descisse. suspecta et colonia Antium fuit, quod magna vis hominum inde, cum oppidum captum esset, confugisset ad Aequos; isque miles per bellum Aequicum vel acerrimus fuit.
urn:cts:omar:stoa0179.stoa001.omar:3.4.4#conpulsis deinde in oppida Aequis ea multitudo dilapsa cum Antium redisset, sua sponte iam infidos colonos Romanis abalienavit.
urn:cts:omar:stoa0179.stoa001.omar:3.4.5#necdum matura re cum defectionem parari delatum ad senatum esset, datum negotium est consulibus, ut principibus coloniae Romam excitis quaererent, quid rei esset.
urn:cts:omar:stoa0179.stoa001.omar:3.4.6#qui cum haud gravate venissent, introducti a consulibus ad senatum ita responderunt ad interrogata, ut magis suspecti quam venerant dimitterentur. bellum inde haud dubium haberi.
urn:cts:omar:stoa0179.stoa001.omar:3.4.7#Sp. Furius, consulum alter, cui ea provincia evenerat, profectus in Aequos Hernicorum in agro populabundum hostem invenit ignarusque multitudinis, quia nusquam universa conspecta fuerat, inparem copiis exercitum temere pugnae commisit.
urn:cts:omar:stoa0179.stoa001.omar:3.4.8#primo concursu pulsus se intra castra recepit. neque is finis periculi fuit; namque et proxima nocte et postero die tanta vi castra sunt circumsessa atque oppugnata, ut ne nuntius quidem inde mitti Romam posset.
urn:cts:omar:stoa0179.stoa001.omar:3.4.9#Hernici et male pugnatum et consulem exercitumque obsideri nuntiaverunt tantumque terrorem incussere patribus, ut, quae forma senatus consulti ultimae semper necessitatis habita est, Postumio, alteri consulum, negotium daretur, videret, ne quid res publica detrimenti caperet.
urn:cts:omar:stoa0179.stoa001.omar:3.4.10#ipsum consulem Romae manere ad conscribendos omnes, qui arma ferre possent, optimum visum est; pro consule T. Quinctium subsidio castris cum sociali exercitu mitti; ad eum explendum Latini Hernicique
urn:cts:omar:stoa0179.stoa001.omar:3.4.11#et colonia Antium dare Quinctio subitarios milites—ita tum repentina auxilia appellabant—iussi.
urn:cts:omar:stoa0179.stoa001.omar:3.5.1#multi per eos dies motus multique impetus hinc atque illinc facti, quia superante multitudine hostes carpere multifariam viris Romanas, ut non suffecturas ad omnia, adgressi sunt;
urn:cts:omar:stoa0179.stoa001.omar:3.5.2#simul castra oppugnabantur, simul pars exercitus ad populandum agrum Romanum missa urbemque ipsam, si qua fortuna daret, temptandam.
urn:cts:omar:stoa0179.stoa001.omar:3.5.3#L. Valerius ad praesidium urbis relictus, consul Postumius ad arcendas populationes finium missus. nihil remissum ab ulla parte curae aut laboris;
urn:cts:omar:stoa0179.stoa001.omar:3.5.4#vigiliae in urbe, stationes ante portas praesidiaque in muris disposita et, quod necesse erat in tanto tumultu, iustitium per aliquot dies servatum.
urn:cts:omar:stoa0179.stoa001.omar:3.5.5#interim in castris Furius consul cum primo quietus obsidionem passus esset, in incautum hostem decumana porta erupit et, cum persequi posset, metu substitit, ne qua ex parte altera in castra vis fieret. Furium legatum—
urn:cts:omar:stoa0179.stoa001.omar:3.5.6#frater idem consulis erat—longius extulit cursus; nec suos ille redeuntes persequendi studio neque hostium ab tergo incursum vidit. ita exclusus multis saepe frustra conatibus captis, ut viam sibi ad castra faceret, acriter dimicans cecidit, et consul nuntio circumventi fratris conversus ad pugnam,
urn:cts:omar:stoa0179.stoa001.omar:3.5.7#dum se temere magis quam satis caute in mediam dimicationem infert, vulnere accepto aegre ab circumstantibus ereptus et suorum animos turbavit et ferociores hostes fecit;
urn:cts:omar:stoa0179.stoa001.omar:3.5.8#qui caede legati et consulis vulnere accensi nulla deinde vi sustineri potuere, cum conpulsi in castra Romani rursus obsiderentur nec spe nec viribus pares, venissetque in periculum summa rerum, ni T. Quinctius peregrinis copiis, Latino Hernicoque exercitu, subvenisset.
urn:cts:omar:stoa0179.stoa001.omar:3.5.9#is intentos in castra Romana Aequos legatique caput ferociter ostentantes ab tergo adortus, simul ad signum a se procul editum ex castris eruptione facta, magnam vim hostium circumvenit. minor caedis,
urn:cts:omar:stoa0179.stoa001.omar:3.5.10#fuga effusior Aequorum in agro fuit Romano; in quos palatos praedam agentes Postumius aliquot locis, quibus opportuna inposuerat praesidia, impetum dedit. hi vagi dissipato agmine fugientes in Quinctium victorem cum saucio consule revertentem incidere.
urn:cts:omar:stoa0179.stoa001.omar:3.5.11#tum consularis exercitus egregia pugna consulis vulnus, legati et cohortium ultus est caedem. magnae clades ultro citroque illis diebus et inlatae et acceptae.
urn:cts:omar:stoa0179.stoa001.omar:3.5.12#difficile ad fidem est in tam antiqua re, quot pugnaverint ceciderintve, exacto adfirmare numero; audet tamen Antias Valerius concipere summas:
urn:cts:omar:stoa0179.stoa001.omar:3.5.13#Romanorum cecidisse in Hernico agro quinque milia octingentos, ex praedatoribus Aequorum, qui populabundi in finibus Romanis vagabantur, ab A. Postumio consule duo milia et quadringentos caesos; ceteram multitudinem praedam agentem, quae inciderit in Quinctium, nequaquam pari defunctam esse caede; interfecta inde quattuor milia et exequendo subtiliter numerum ducentos ait et triginta. ut Romam reditum est, iustitium remissum est.
urn:cts:omar:stoa0179.stoa001.omar:3.5.14#caelum visum est ardere plurimo igni, portentaque alia aut obversata oculis aut vanas exterritis ostentavere species. his avertendis terroribus in triduum feriae indictae, per quas omnia delubra pacem deum exposcentium virorum mulierumque turba inplebantur.
urn:cts:omar:stoa0179.stoa001.omar:3.5.15#cohortes inde Latinae Hernicaeque ab senatu gratiis ob inpigram militiam actis remissae domos. Antiates mille milites, quia serum auxilium post proelium venerant, prope cum ignominia dimissi.
urn:cts:omar:stoa0179.stoa001.omar:3.6.1#comitia inde habita; creati consules L. Aebutius, P. Servilius. kal. Sextilibus, ut tunc principium anni agebatur, consulatum ineunt.
urn:cts:omar:stoa0179.stoa001.omar:3.6.2#grave tempus et forte annus pestilens erat urbi agrisque nec hominibus magis quam pecori; et auxere vim morbi terrore populationis pecoribus agrestibusque in urbem acceptis.
urn:cts:omar:stoa0179.stoa001.omar:3.6.3#ea conluuio = mixtorum omnis generis animantium et odore insolito urbanos et agrestem confertum in arta tecta aestu ac vigiliis angebat, ministeriaque in vicem ac contagio ipsa volgabant morbos.
urn:cts:omar:stoa0179.stoa001.omar:3.6.4#vix instantes sustinentibus clades repente legati Hernici nuntiant in agro suo Aequos Volscosque coniunctis copiis castra posuisse; inde exercitu ingenti fines suos depopulari.
urn:cts:omar:stoa0179.stoa001.omar:3.6.5#praeterquam quod infrequens senatus indicio erat sociis adflictam civitatem pestilentia esse, maestum etiam responsum tulere, ut per se ipsi Hernici cum Latinis res suas tutarentur: urbem Romanam subita deum ira morbo populari; si qua eius mali quies veniat, ut anno ante, ut semper alias sociis opem laturos.
urn:cts:omar:stoa0179.stoa001.omar:3.6.6#discessere socii pro tristi nuntio tristiorem domum reportantes, quippe quibus per se sustinendum bellum erat, quod vix Romanis fulti viribus sustinuissent.
urn:cts:omar:stoa0179.stoa001.omar:3.6.7#non diutius se in Hernico hostis continuit; pergit inde infestus in agros Romanos etiam sine belli iniuria vastatos. ubi cum obvius nemo ne inermis quidem fieret perque omnia non praesidiis modo deserta sed etiam cultu agresti transirent, pervenere ad tertium lapidem Gabina via. mortuus Aebutius erat Romanus consul;
urn:cts:omar:stoa0179.stoa001.omar:3.6.8#collega eius Servilius exigua in spe trahebat animam; adfecti plerique principum, patrum maior pars, militaris fere aetas omnis, ut non modo ad expeditiones, quas in tanto tumultu res poscebat, sed vix ad quietas stationes viribus sufficerent.
urn:cts:omar:stoa0179.stoa001.omar:3.6.9#munus vigiliarum senatores, qui per aetatem ac valetudinem poterant, per se ipsi obibant; circumitio ac cura aedilium plebi erat; ad eos summa rerum ac maiestas consularis imperii venerat.
urn:cts:omar:stoa0179.stoa001.omar:3.7.1#deserta omnia, sine capite, sine viribus, dii praesides ac fortuna urbis tutata est, quae Volscis Aequisque praedonum potius mentem quam hostium dedit; adeo enim nullam spem non potiundi modo,
urn:cts:omar:stoa0179.stoa001.omar:3.7.2#sed ne adeundi quidem Romana moenia animus eorum cepit, tectaque procul visa atque inminentes tumuli avertere mentes eorum,
urn:cts:omar:stoa0179.stoa001.omar:3.7.3#ut totis passim castris fremitu orto, quid in vasto ac deserto agro inter tabem pecorum hominumque desides sine praeda tempus tererent, cum integra loca, Tusculanum agrum opimum copiis, petere possent, signa repente convellerent transversisque itineribus per Labicanos agros in Tusculanos colles transirent. eo vis omnis tempestasque belli conversa est. interim Hernici Latinique,
urn:cts:omar:stoa0179.stoa001.omar:3.7.4#pudore etiam, non misericordia solum moti, si nec obstitissent communibus hostibus infesto agmine Romanam urbem petentibus nec opem ullam obsessis sociis ferrent, coniuncto exercitu Romam pergunt.
urn:cts:omar:stoa0179.stoa001.omar:3.7.5#ubi cum hostes non invenissent, secuti famam ac vestigia obvii fiunt descendentibus ab Tusculana in Albanam vallem. ibi haudquaquam aequo proelio pugnatum est, fidesque sua sociis parumn felix in praesentia fuit.
urn:cts:omar:stoa0179.stoa001.omar:3.7.6#haud minor Romae fit morbo strages, quam quanta ferro sociorum facta erat. consul, qui unus supererat, moritur; mortui et alii clari viri, M'. Valerius, T. Verginius Rutilus augures, Ser. Sulpicius curio maximus; et per ignota capita late vagata est vis morbi.
urn:cts:omar:stoa0179.stoa001.omar:3.7.7#inopsque senatus auxilii humani ad deos populum ac vota vertit: iussi cum coniugibus ac liberis supplicatum ire pacemque exposcere deum.
urn:cts:omar:stoa0179.stoa001.omar:3.7.8#ad id, quod sua quemque mala cogebant, auctoritate publica evocati omnia delubra inplent. stratae passim matres crinibus templa verrentes veniam irarum caelestium finemque pesti exposcunt.
urn:cts:omar:stoa0179.stoa001.omar:3.8.1#inde paulatim seu pace deum impetrata seu graviore tempore anni iam circumacto defuncta morbis. corpora salubriora esse incipere;
urn:cts:omar:stoa0179.stoa001.omar:3.8.2#versisque animis iam ad publicam curam, cum aliquot interregna exissent, P. Valerius Publicola tertio die, quam interregnum inierat, consules creat L. Lucretium Tricipitinum et T. Veturium Geminum, sive ille Vetusius fuit.
urn:cts:omar:stoa0179.stoa001.omar:3.8.3#ante diem tertium idus Sextiles consulatum ineunt iam satis valida civitate, ut non solum arcere bellum, sed ultro etiam inferre posset.
urn:cts:omar:stoa0179.stoa001.omar:3.8.4#igitur nuntiantibus Hernicis in finis suos transcendisse hostis inpigre promissum auxilium. duo consulares exercitus scripti. Veturius missus in Volscos ad bellum ultro inferendum;
urn:cts:omar:stoa0179.stoa001.omar:3.8.5#Tricipitinus populationibus arcendis sociorum agro oppositus non ultra quam in Hernicos procedit. Veturius primo proelio hostes fundit fugatque;
urn:cts:omar:stoa0179.stoa001.omar:3.8.6#Lucretium, dum in Hernicis sedet, praedonum agmen fefellit supra montes Praenestinos ductum, inde demissum in campos. vastavere agros Praenestinum Gabinumque, ex Gabino in Tusculanos flexere colles;
urn:cts:omar:stoa0179.stoa001.omar:3.8.7#urbi quoque Romae ingens praebitus terror, magis re subita quam quod ad arcendam vim parum virium esset. Q. Fabius praeerat urbi. is armata iuventute dispositisque praesidiis tuta omnia ac tranquilla fecit.
urn:cts:omar:stoa0179.stoa001.omar:3.8.8#itaque hostes praeda ex proximis locis rapta adpropinquare urbi non ausi cum circumacto agmine redirent, quanto longius ab urbe hostium abscederent, eo solutiore cura, in Lucretium incidunt consulem, iam ante exploratis itineribus satis instructum et ad certamen intentum.
urn:cts:omar:stoa0179.stoa001.omar:3.8.9#igitur praeparatis animis repentino pavore perculsos adorti aliquanto pauciores multitudinem ingentem fundunt fugantque et conpulsos in cavas valles, cum exitus haud in facili essent, circumveniunt.
urn:cts:omar:stoa0179.stoa001.omar:3.8.10#ibi Volscum nomen prope deletum est. tredecim milia quadringentos septuaginta cecidisse in acie ac fuga, mille septingentos quinquaginta vivos captos, signa viginti septem militaria relata in quibusdam annalibus invenio; ubi etsi adiectum aliquid numero sit, magna certe caedes fuit.
urn:cts:omar:stoa0179.stoa001.omar:3.8.11#victor consul ingenti praeda potitus eodem in stativa rediit. tum consules castra coniungunt; et Volsci Aequique adflictas vires suas in unum contulere. tertia illa pugna eo anno fuit. eadem fortuna victoriam dedit; fusis hostibus etiam castra capta.
urn:cts:omar:stoa0179.stoa001.omar:3.9.1#sic res Romana in antiquum statum rediit, secundaeque belli res extemplo urbanos motus excitaverunt. C. Terentilius Harsa tribunus plebis eo anno fuit.
urn:cts:omar:stoa0179.stoa001.omar:3.9.2#is consulibus absentibus ratus locum tribuniciis actionibus datum, per aliquot dies patrum superbiam ad plebem criminatus, maxime in consulare imperium tamquam nimium nec tolerabile liberae civitati invehebatur. nomine enim tantum minus invidiosum,
urn:cts:omar:stoa0179.stoa001.omar:3.9.3#re ipsa prope atrocius quam regium esse;
urn:cts:omar:stoa0179.stoa001.omar:3.9.4#quippe duos pro uno dominos acceptos immoderata, infinita potestate, qui, soluti atque effrenati ipsi, omnis metus legum omniaque supplicia verterent in plebem.
urn:cts:omar:stoa0179.stoa001.omar:3.9.5#quae ne aeterna illis licentia sit, legem se promulgaturum, ut quinque viri creentur legibus de imperio consulari scribendis: quod populus in se ius dederit, eo consulem usurum; non ipsos libidinem ac licentiam suam pro lege habituros.
urn:cts:omar:stoa0179.stoa001.omar:3.9.6#qua promulgata lege cum timerent patres, ne absentibus consulibus iugum acciperent, senatus a praefecto urbis Q. Fabio vocatur, qui adeo atrociter in rogationem latoremque ipsum est invectus, ut nihil, si ambo consules infesti circumstarent tribunum,
urn:cts:omar:stoa0179.stoa001.omar:3.9.7#relictum minarum atque terroris sit: insidiatum eum et tempore capto adortum rem publicam.
urn:cts:omar:stoa0179.stoa001.omar:3.9.8#si quem similem eius priore anno inter morbum bellumque irati dii tribunum dedissent, non potuisse sisti. mortuis duobus consulibus, iacente aegra civitate, in conluuione omnium rerum ad tollendum rei publicae consulare imperium laturum leges fuisse, ducem Volscis Aequisque ad oppugnandam urbem futurum.
urn:cts:omar:stoa0179.stoa001.omar:3.9.9#quid tandem? illi non licere, si quid consules superbe in aliquem civium aut crudeliter fecerint, diem dicere, accusare iis ipsis iudicibus, quorum in aliquem saevitum sit?
urn:cts:omar:stoa0179.stoa001.omar:3.9.10#non illum consulare imperium, sed tribuniciam potestatem invisam intolerandamque facere, quam placatam reconciliatamque patribus de integro in antiqua redigi mala. neque illum se deprecari, quo minus pergat, ut coeperit; 'vos' inquit Fabius,
urn:cts:omar:stoa0179.stoa001.omar:3.9.11#'ceteri tribuni, oramus, ut primum omnium cogitetis potestatem istam ad singulorum auxilium, non ad perniciem universorum comparatam esse: tribunos plebis vos creatos, non hostes patribus.
urn:cts:omar:stoa0179.stoa001.omar:3.9.12#nobis miserum, invidiosum vobis est desertam rem publicam invadi. non ius vestrum, sed invidiam minueritis. agite cum collega, ut rem integram in adventum consulum differat. ne Aequi quidem ac Volsci morbo absumptis priore anno consulibus crudeli superboque nobis bello institere.'
urn:cts:omar:stoa0179.stoa001.omar:3.9.13#agunt cum Terentilio tribuni, dilataque in speciem actione, re ipsa sublata consules extemplo arcessiti.
urn:cts:omar:stoa0179.stoa001.omar:3.10.1#Lucretius cum ingenti praeda, maiore multo gloria rediit. et auget gloriam adveniens exposita omni in campo Martio praeda, ut suum quisque per triduum cognitum abduceret. reliqua vendita, quibus domini non extitere.
urn:cts:omar:stoa0179.stoa001.omar:3.10.2#debebatur omnium consensu consuli triumphus, sed dilata res est tribuno de lege agente; id antiquius consuli fuit.
urn:cts:omar:stoa0179.stoa001.omar:3.10.3#iactata per aliquot dies cum in senatu res, tum apud populum est.
urn:cts:omar:stoa0179.stoa001.omar:3.10.4#cessit ad ultimum maiestati consulis tribunus et destitit. tum imperatori exercituique honos suus redditus; triumphavit de Volscis Aequisque, triumphantem secutae suae legiones. alteri consuli datum, ut ovans sine militibus urbem iniret.
urn:cts:omar:stoa0179.stoa001.omar:3.10.5#anno deinde insequenti lex Terentilia ab toto relata collegio novos adgressa consules est;
urn:cts:omar:stoa0179.stoa001.omar:3.10.6#erant consules P. Volumnius, Ser. Sulpicius. eo anno caelum ardere visum, terra ingenti concussa motu est. bovem locutam, cui rei priore anno fides non fuerat, creditum. inter alia prodigia et came pluit, quem imbrem ingens numerus avium intervolitando rapuisse fertur; quod intercidit, sparsum ita iacuisse per aliquot dies, ut nihil odor mutaret.
urn:cts:omar:stoa0179.stoa001.omar:3.10.7#libri per duumviros sacrorum aditi; pericula a conventu alienigenarum praedicta, ne qui in loca summa urbis impetus caedesque inde fierent; inter cetera monitum, ut seditionibus abstineretur. id factum ad inpediendam legem tribuni criminabantur, ingensque aderat certamen.
urn:cts:omar:stoa0179.stoa001.omar:3.10.8#ecce, ut idem in singulos annos orbis volveretur, Hernici nuntiant Volscos et Aequos, etsi accisae res sint, reficere exercitus; Antii summam rei positam, Ecetrae Antiates colonos palam concilia facere; id caput, eas vires belli esse.
urn:cts:omar:stoa0179.stoa001.omar:3.10.9#ut haec dicta in senatu sunt, dilectus edicitur. consules belli administrationem inter se dispertiri iussi, alteri ut Volsci, alteri ut Aequi provincia esset.
urn:cts:omar:stoa0179.stoa001.omar:3.10.10#tribuni coram in foro personare fabulam conpositam Volsci belli, Hernicos ad partes paratos. iam ne virtute quidem premi libertatem populi Romani, sed arte eludi.
urn:cts:omar:stoa0179.stoa001.omar:3.10.11#quia occidione prope occisos Volscos et Aequos movere sua sponte arma posse iam fides abierit, novos hostes quaeri; coloniam fidam, propinquam infamem fieri.
urn:cts:omar:stoa0179.stoa001.omar:3.10.12#bellum innoxiis Antiatibus indici, geri cum plebe Romana, quam oneratam armis ex urbe praecipiti agmine acturi essent, exilio et relegatione civium ulciscentes tribunos.
urn:cts:omar:stoa0179.stoa001.omar:3.10.13#sic—ne quid aliud actum putent—victam legem esse, nisi, dum in integro res sit, dum domi, dum togati sint, caveant, ne possessione urbis pellantur, ne iugum accipiant.
urn:cts:omar:stoa0179.stoa001.omar:3.10.14#si animus sit, non defore auxilium; consentire omnes tribunos. nullum terrorem externum, nullum periculum esse; cavisse deos priore anno, ut tuto libertas defendi posset. haec tribuni.
urn:cts:omar:stoa0179.stoa001.omar:3.11.1#at ex parte altera consules in conspectu eorum positis sellis dilectum habebant. eo decurrunt tribuni contionemque secum trahunt. citati pauci velut rei experiundae causa, et statim vis coorta.
urn:cts:omar:stoa0179.stoa001.omar:3.11.2#quemcumque lictor iussu consulis prendisset, tribunus mitti iubebat; neque suum cuique ius modum faciebat, sed virium spes, et manu obtinendum erat, quod intenderes.
urn:cts:omar:stoa0179.stoa001.omar:3.11.3#quem ad modum se tribuni gessissent in prohibendo dilectu, sic se patres in lege, quae per omnes comitiales dies ferebatur, impedienda gerebant.
urn:cts:omar:stoa0179.stoa001.omar:3.11.4#initium erat rixae, cum discedere populum iussissent tribuni, quod patres se submoveri haud sinebant. nec fere seniores rei intererant, quippe quae non consilio regenda, sed permissa temeritati audaciaeque esset.
urn:cts:omar:stoa0179.stoa001.omar:3.11.5#multum 'I et consules se abstinebant, ne cui in conluuione rerum maiestatem suam contumeliae offerrent.
urn:cts:omar:stoa0179.stoa001.omar:3.11.6#caeso erat Quinctius, ferox iuvenis qua nobilitate gentis, qua corporis magnitudine et viribus. ad ea munera data a diis et ipse addiderat multa belli decora facundiamque in foro, ut nemo non lingua, non manu promptior in civitate haberetur.
urn:cts:omar:stoa0179.stoa001.omar:3.11.7#hic cum in medio patrum agmine constitisset eminens inter alios, velut omnes dictaturas consulatusque gerens in voce ac viribus suis, unus impetus tribunicios popularesque procellas sustinebat.
urn:cts:omar:stoa0179.stoa001.omar:3.11.8#hoc duce saepe pulsi foro tribuni, fusa ac fugata plebes est; qui obvius fuerat, mulcatus nudatusque abibat, ut satis appareret, si sic agi liceret, victam legem esse.
urn:cts:omar:stoa0179.stoa001.omar:3.11.9#tum prope iam perculsis aliis tribunis A. Verginius ex collegio unus Caesoni capitis diem dicit. atrox ingenium accenderat eo facto magis quam conterruerat; eo acrius obstare legi, agitare plebem, tribunos velut iusto persequi bello.
urn:cts:omar:stoa0179.stoa001.omar:3.11.10#accusator pati reum ruere invidiaeque flammam ac materiam criminibus suis suggerere; legem interim non tam ad spem perferendi quam ad lacessendam Caesonis temeritatem ferre.
urn:cts:omar:stoa0179.stoa001.omar:3.11.11#ibi multa saepe ab iuventute inconsulte dicta factaque in unius Caesonis suspectum incidunt ingenium.
urn:cts:omar:stoa0179.stoa001.omar:3.11.12#tamen legi resistebatur. et A. Verginius identidem plebi: 'ecquid sentitis iam vos, Quirites, Caesonem simul civem et legem, quam cupitis, habere non posse?
urn:cts:omar:stoa0179.stoa001.omar:3.11.13#quamquam quid ego legem loquor? libertati obstat; omnes Tarquinios superbia exsuperat. expectate, dum consul aut dictator fiat, quem privatum viribus et audacia regnantem videtis'. adsentiebantur multi pulsatos se querentes et tribunum ad reum peragendum ultro incitabant.
urn:cts:omar:stoa0179.stoa001.omar:3.12.1#iam aderat iudicio dies apparebatque vulgo homines in damnatione Caesonis libertatem agi credere. tum demum coactus cum multa indignitate prensabat singulos. sequebantur necessarii, principes civitatis. T. Quinctius Capitolinus,
urn:cts:omar:stoa0179.stoa001.omar:3.12.2#qui ter consul fuerat, cum multa referret sua familiaeque decora,
urn:cts:omar:stoa0179.stoa001.omar:3.12.3#adfirmabat neque in Quinctia gente neque in civitate Romana tantam indolem tam maturae virtutis umquam extitisse; suum primum militem fuisse, se saepe vidente pugnasse in hostem;
urn:cts:omar:stoa0179.stoa001.omar:3.12.4#Sp. Furius: missum ab Quinctio Capitolino sibi eum in dubiis suis rebus venisse subsidio; neminem unum esse, cuius magis opera putet rem restitutam.
urn:cts:omar:stoa0179.stoa001.omar:3.12.5#L. Lucretius, consul anni prioris, recenti gloria nitens, suas laudes participare cum Caesone, memorare pugnas, referre egregia facinora nunc in expeditionibus, nunc in acie, suadere et monere, iuvenem egregium, instructum naturae fortunaeque omnibus bonis,
urn:cts:omar:stoa0179.stoa001.omar:3.12.6#maximum momentum rerum eius civitatis, in quamcumque venisset, suum quam alienum mallent civem esse.
urn:cts:omar:stoa0179.stoa001.omar:3.12.7#quod offendat in eo, fervorem et audaciam, aetatem cottidie magis auferre; quod desideretur, consilium, id in dies crescere. senescentibus vitiis, maturescente virtute sinerent tantum virum senem in civitate fieri.
urn:cts:omar:stoa0179.stoa001.omar:3.12.8#pater inter hos L. Quinctius, cui Cincinnato cognomen erat, non iterando laudes, ne cumularet invidiam, sed veniam errori atque adulescentiae petendo, sibi, qui non dicto, non facto quemquam offendisset, ut condonarent filium orabat.
urn:cts:omar:stoa0179.stoa001.omar:3.12.9#sed alii aversabantur preces aut verecundia aut metu; alii se suosque mulcatos querentes atroci responso iudicium suum praeferebant.
urn:cts:omar:stoa0179.stoa001.omar:3.13.1#premebat reum praeter vulgatam invidiam crimen unum, quod M. Volscius Fictor, qui ante aliquot annos tribunus plebis fuerat, testis extiterat se haud multo post,
urn:cts:omar:stoa0179.stoa001.omar:3.13.2#quam pestilentia in urbe fuerat, in iuventutem grassantem in Subura incidisse. ibi rixam natam esse, fratremque suum maiorem natu, necdum ex morbo satis validum, pugno ictum ab Caesone cecidisse;
urn:cts:omar:stoa0179.stoa001.omar:3.13.3#semianimem inter manus domum ablatum mortuumque inde arbitrari, nec sibi rem exequi tam atrocem per consules superiorum annorum licuisse. haec Volscio clamitante adeo concitati homines sunt, ut haud multum afuerit, quin impetu populi Caeso interiret. Verginius arripi iubet hominem et in vincula duci.
urn:cts:omar:stoa0179.stoa001.omar:3.13.4#patricii vi contra vim resistunt. T. Quinctius clamitat, cui rei capitalis dies dicta sit et de quo futurum prope diem iudicium, eum indemnatum indicta causa non debere violari.
urn:cts:omar:stoa0179.stoa001.omar:3.13.5#tribunus supplicium negat sumpturum se de indemnato; servaturum tamen in vinculis esse ad iudicii diem, ut, qui hominem necaverit, de eo supplicii sumendi copia populo Romano fiat.
urn:cts:omar:stoa0179.stoa001.omar:3.13.6#appellati tribuni medio decreto ius auxilii sui expediunt, in vincla conici vetant;
urn:cts:omar:stoa0179.stoa001.omar:3.13.7#sisti reum, pecuniamque, ni sistatur, populo promitti placere pronuntiant. summam pecuniae quantam aecum esset promitti, veniebat in dubium;
urn:cts:omar:stoa0179.stoa001.omar:3.13.8#id ad senatum reicitur. reus, dum consulerentur patres, retentus in publico est. vades dari placuit; unum vadem tribus milibus aeris obligaverunt; quot darentur, permissum tribunis est. decem finierunt. tot vadibus accusator vadatus est reum. hic primus vades publico dedit. dimissus e foro nocte proxima in Tuscos in exilium abiit.
urn:cts:omar:stoa0179.stoa001.omar:3.13.9#iudicii die cum excusaretur solum vertisse exilii causa, nihilo minus Verginio comitia habente collegae appellati dimisere concilium. pecunia a patre exacta crudeliter,
urn:cts:omar:stoa0179.stoa001.omar:3.13.10#ut divenditis omnibus bonis aliquamdiu trans Tiberim veluti relegatus devio quodam tugurio viveret.
urn:cts:omar:stoa0179.stoa001.omar:3.14.1#hoc iudicium et promulgata lex exercuit civitatem; ab externis armis otium fuit.
urn:cts:omar:stoa0179.stoa001.omar:3.14.2#cum velut victores tribuni perculsis patribus Caesonis exilio prope perlatam esse crederent legem et, quod ad seniores patrum pertineret, cessissent possessione rei publicae, iuniores, id maxime quod Caesonis sodalicium fruit,
urn:cts:omar:stoa0179.stoa001.omar:3.14.3#auxere iras in plebem, non minuerunt animos; sed ibi plurimum profectum est, quod modo quodam temperavere impetus suos.
urn:cts:omar:stoa0179.stoa001.omar:3.14.4#cum primo post Caesonis exilium lex coepta ferri est, instructi paratique cum ingenti clientium exercitu sic tribunos, ubi primum submoventes praebuere causam, adorti sunt, ut nemo unus inde praecipuum quicquam gloriae domum invidiaeve ferret, mille pro uno Caesones extitisse plebes quereretur. mediis diebus,
urn:cts:omar:stoa0179.stoa001.omar:3.14.5#quibus tribuni de lege non agerent, nihil eisdem illis placidius aut quietius erat: benigne salutare, adloqui plebis homines, domum invitare, adesse in foro, tribunos ipsos cetera pati sine interpellatione concilia habere, numquam ulli neque publice neque privatim truces esse, nisi cum de lege agi coeptum esset;
urn:cts:omar:stoa0179.stoa001.omar:3.14.6#alibi popularis iuventus erat. nec cetera modo tribuni tranquillo peregere, sed refecti quoque in insequentem annum. ne voce quidem incommodi, nedum ut ulla vis fieret, paulatim permulcendo tractandoque mansuefecerant plebem. his per totum annum artibus lex elusa est.
urn:cts:omar:stoa0179.stoa001.omar:3.15.1#accipiunt civitatem placidiorem consules C. Claudius, Appi filius, et P. Valerius Publicola. nihil novi novus annus attulerat; legis ferendae aut accipiendae cura civitatem tenebat.
urn:cts:omar:stoa0179.stoa001.omar:3.15.2#quantum iuniores patrum plebi se magis insinuabant, eo acrius contra tribuni tendebant, ut plebi suspectos eos criminando facerent: coniurationem factam;
urn:cts:omar:stoa0179.stoa001.omar:3.15.3#Caesonem Romae esse; interficiendorum tribunorum, trucidandae plebis consilia inita; id negotii datum ab senioribus patrum, ut iuventus tribuniciam potestatem e re publica tolleret formaque eadem civitatis esset, quae ante Sacrum montem occupatum fuerat. et a Volscis
urn:cts:omar:stoa0179.stoa001.omar:3.15.4#et Aequis statum iam ac prope sollemne in singulos annos bellum timebatur, propiusque aliud novum malum necopinato exortum.
urn:cts:omar:stoa0179.stoa001.omar:3.15.5#exules servique, ad duo milia hominum et quingenti, duce Ap. Herdonio Sabino nocte Capitolium atque arcem occupavere.
urn:cts:omar:stoa0179.stoa001.omar:3.15.6#confestim in arce facta caedes eorum, qui coniurare et simul capere arma noluerant; alii inter tumultum praecipites pavore in forum devolant; alternae voces 'ad arma!' et 'hostes in urbe sunt' audiebantur.
urn:cts:omar:stoa0179.stoa001.omar:3.15.7#consules et armare plebem et inermem pati timebant incerti, quod malum repentinum, externum an intestinum, ab odio plebis an ab servili fraude, urbem invasisset. sedabant tumultus, sedando interdum movebant; nec enim poterat pavida et consternata multitudo regi imperio.
urn:cts:omar:stoa0179.stoa001.omar:3.15.8#dant tamen arma, non vulgo, tantum ut incerto hoste praesidium satis fidum ad omnia esset. solliciti reliquum noctis incertique, qui homines, quantus numerus hostium esset, in stationibus disponendis ad opportuna omnis urbis loca egere. lux deinde aperuit bellum ducemque belli.
urn:cts:omar:stoa0179.stoa001.omar:3.15.9#servos ad libertatem Ap. Herdonius ex Capitolio vocabat: se miserrimi cuiusque suscepisse causam, ut exules iniuria pulsos in patriam reduceret et servitiis grave iugum demeret. id malle populo Romano auctore fieri; si ibi spes non sit, se Volscos et Aequos et omnia extrema temptaturum et concitaturum.
urn:cts:omar:stoa0179.stoa001.omar:3.16.1#dilucere res magis patribus atque consulibus. praeter ea tamen, quae denuntiabantur, ne Veientium neu Sabinorum id consilium esset timere et,
urn:cts:omar:stoa0179.stoa001.omar:3.16.2#cum tantum in urbe hostium esset, mox Sabinae Etruscaeque legiones ex conposito adessent, tum aeterni hostes Volsci et Aequi non ad populandos, ut ante, fines, sed ad urbem ut ex parte captam venirent.
urn:cts:omar:stoa0179.stoa001.omar:3.16.3#multi et varii timores; inter ceteros eminebat terror servilis, ne suus cuique domi hostis esset, cui nec credere nec non credendo, ne infestior fieret, fidem abrogare satis erat tutum;
urn:cts:omar:stoa0179.stoa001.omar:3.16.4#vixque concordia sisti videbatur posse. tantum superantibus aliis ac mergentibus malis nemo tribunos aut plebem timebat; mansuetum id malum et per aliorum quietem malorum semper exoriens tum quiescere peregrino terrore sopitum videbatur.
urn:cts:omar:stoa0179.stoa001.omar:3.16.5#at id prope unum maxime inclinatis rebus incubuit. tantus enim tribunos furor tenuit, ut non bellum, sed vanam imaginem belli ad avertendos ab legis cura plebis animos Capitolium insedisse contenderent, patriciorum hospites clientesque; si perlata lege frustra tumultuatos esse se sentiant, maiore quam venerint silentio abituros.
urn:cts:omar:stoa0179.stoa001.omar:3.16.6#concilium inde legi perferendae habere avocato populo ab armis. senatum interim consules habent alio se maiore ab tribunis metu ostendente, quam quem nocturnus hostis intulerat.
urn:cts:omar:stoa0179.stoa001.omar:3.17.1#postquam arma poni et discedere homines ab stationibus nuntiatum est, P. Valerius collega senatum retinente se ex curia proripit, inde in templum ad tribunos venit. '
urn:cts:omar:stoa0179.stoa001.omar:3.17.2#quid hoc rei est' inquit, 'tribuni? Appi Herdonii ductu et auspicio rem publicam eversuri estis? tam felix vobis corrumpendis fruit, qui servitia non commovit auctor? cum hostes supra caput sint, discedi ab armis legesque ferri placet'?
urn:cts:omar:stoa0179.stoa001.omar:3.17.3#inde ad multitudinem oratione versa: 'si vos urbis, Quirites, si vestri nulla cura tangit, at vos veremini deos vestros ab hostibus captos. Iuppiter optimus maximus, Iuno regina et Minerva, alii dii deaeque obsidentur; castra servorum publicos vestros penates tenent;
urn:cts:omar:stoa0179.stoa001.omar:3.17.4#haec vobis forma sanae civitatis videtur? tantum hostium non solum intra muros est, sed in arce, supra forum curiamque; comitia interim in foro sunt, senatus in curia est; velut cum otium superat, senator sententiam dicit, alii Quirites suffragium ineunt.
urn:cts:omar:stoa0179.stoa001.omar:3.17.5#non quidquid patrum plebisque est, consules, tribunos, deos hominesque omnes armatos opem ferre, in Capitolium currere, liberare ac pacare augustissimam illam domum Iovis optimi maximi decuit?
urn:cts:omar:stoa0179.stoa001.omar:3.17.6#Romule pater, tu mentem tuam, qua quondam arcem ab his iisdem Sabinis auro captam recepisti, da stirpi tuae; iube hanc ingredi viam, quam tu dux, quam tuus ingressus exercitus est! primus en ego consul, quantum mortalis deum possum, te ac tua vestigia sequar.'
urn:cts:omar:stoa0179.stoa001.omar:3.17.7#ultimum orationis fuit: se arma capere, vocare omnes Quirites ad arma. si qui inpediat, iam se consularis imperii, iam tribuniciae potestatis sacratarumque legum oblitum, quisquis ille sit, ubicumque sit, in Capitolio, in foro, pro hoste habiturum. iuberent tribuni,
urn:cts:omar:stoa0179.stoa001.omar:3.17.8#quoniam in Appi Herdonium vetarent, in P. Valerium consulem sumi arma; ausurum se in tribunis, quod princeps familiae suae ausus in regibus esset.
urn:cts:omar:stoa0179.stoa001.omar:3.17.9#uim ultimam apparebat futuram spectaculoque seditionem Romanam hostibus fore. nec lex tamen ferri nec ire in Capitolium consul potuit. nox certamina coepta oppressit. tribuni cessere nocti timentes consulum arma.
urn:cts:omar:stoa0179.stoa001.omar:3.17.10#amotis inde seditionis auctoribus patres circumire plebem inserentesque se in circulos sermones tempori aptos serere, admonere, ut viderent, in quod discrimen rem publicam adducerent:
urn:cts:omar:stoa0179.stoa001.omar:3.17.11#non inter patres ac plebem certamen esse, sed simul patres plebemque, arcem urbis, templa deorum, penates publicos privatosque hostibus dedi.
urn:cts:omar:stoa0179.stoa001.omar:3.17.12#dum haec in foro sedandae discordiae causa aguntur, consules interim, ne Sabini neve Veiens hostis moveretur, circa portas murosque discesserant.
urn:cts:omar:stoa0179.stoa001.omar:3.18.1#eadem nocte et Tusculum de arce capta Capitolioque occupato et alio turbatae urbis statu nuntii veniunt.
urn:cts:omar:stoa0179.stoa001.omar:3.18.2#L. Mamilius Tusculi tum dictator erat. is confestim convocato senatu atque introductis nuntiis magno opere censet,
urn:cts:omar:stoa0179.stoa001.omar:3.18.3#ne expectent, dum ab Roma legati auxilium petentes veniant; periculum ipsum discrimenque ac sociales deos fidemque foederum id poscere. demerendi beneficio tam potentem, tam propinquam civitatem numquam parem occasionem daturos deos. placet ferri auxilium;
urn:cts:omar:stoa0179.stoa001.omar:3.18.4#iuventus conscribitur, arma dantur. Romam prima luce venientes procul speciem hostium praebuere; Aequi aut Volsci venire visi sunt; deinde, ubi vanus terror abiit, accepti in urbem agmine in forum descendunt.
urn:cts:omar:stoa0179.stoa001.omar:3.18.5#ibi iam P. Valerius relicto ad portarum praesidia collega instruebat aciem.
urn:cts:omar:stoa0179.stoa001.omar:3.18.6#auctoritas viri moverat adfirmantis Capitolio recuperate et urbe pacata si edoceri se sissent, quae fraus ab tribunis occulta in lege ferretur, memorem se maiorum suorum, memorem cognominis, quo populi colendi velut hereditaria cura sibi a maioribus tradita esset, concilium plebis non inpediturum.
urn:cts:omar:stoa0179.stoa001.omar:3.18.7#hunc ducem secuti nequiquam reclamantibus tribunis in clivum Capitolinum erigunt aciem. adiungitur et Tusculana legio. certare socii civesque, utri recuperatae arcis suum decus facerent; dux uterque suos adhortatur.
urn:cts:omar:stoa0179.stoa001.omar:3.18.8#trepidare tum hostes, nec ulli satis rei praeterquam loco fidere; trepidantibus inferunt signa Romani sociique, iam in vestibulum perruperant templi, cum P. Valerius inter primores pugnam ciens interficitur. P. Volumnius consularis vidit cadentem.
urn:cts:omar:stoa0179.stoa001.omar:3.18.9#is dato negotio suis, ut corpus obtegerent, ipse in locum vicemque consulis provolat. prae ardore impetuque tantae rei sensus non pervenit ad militem; prius vicit, quam se pugnare sine duce sentiret.
urn:cts:omar:stoa0179.stoa001.omar:3.18.10#multi exulum caede sua foedavere templum, multi vivi capti, Herdonius interfectus. ita Capitolium recuperatum. de captivis, ut quisque liber aut servus esset, suae fortunae a quoque sumptum supplicium est; Tusculanis gratiae actae; Capitolium purgatum atque lustratum. in consulis domum plebes quadrantes,
urn:cts:omar:stoa0179.stoa001.omar:3.18.11#ut funere ampliore efferretur, iactasse fertur.
urn:cts:omar:stoa0179.stoa001.omar:3.19.1#pace parta instare tum tribuni patribus, ut, P. Valeri fidem exsolverent, instare C. Claudio, ut collegae deos manes fraude liberaret, agi de lege sineret. consul, antequam collegam sibi subrogasset, negare passurum agi de lege.
urn:cts:omar:stoa0179.stoa001.omar:3.19.2#hae tenuere contentiones usque ad comitia consulis subrogandi. Decembri mense summo patrum studio L. Quinctius Cincinnatus, pater Caesonis, consul creatur, qui magistratum statim occiperet.
urn:cts:omar:stoa0179.stoa001.omar:3.19.3#perculsa erat plebes consulem habitura iratum, potentem favore patrum, virtute sua, tribus liberis, quorum nemo Caesoni cedebat magnitudine animi, consilium et modum adhibendo, ubi res posceret, priores erant.
urn:cts:omar:stoa0179.stoa001.omar:3.19.4#is ut magistratum iniit, adsiduis contionibus pro tribunali non in plebe coercenda quam senatu castigando vehementior fruit, cuius ordinis languore perpetui iam tribuni plebis, non ut in re publica populi Romani, sed ut in perdita domo, lingua criminibusque regnarent.
urn:cts:omar:stoa0179.stoa001.omar:3.19.5#cum Caesone filio suo virtutem, constantiam, omnia iuventutis belli domique decora pulsa ex urbe Romana et fugata esse; loquaces, seditiosos, semina discordiarum, iterum ac tertium tribunos pessimis artibus regia licentia vivere. 'Aulus' inquit 'ille Verginius,
urn:cts:omar:stoa0179.stoa001.omar:3.19.6#quia in Capitolio non fuit, minus supplicii quam Ap. Herdonius meruit? plus hercule aliquanto, qui vere rem aestimare velit. Herdonius, si nihil aliud, hostem se fatendo prope denuntiavit, ut arma caperetis; hic negando bellum esse arma vobis ademit nudosque servis vestris et exulibus obiecit.
urn:cts:omar:stoa0179.stoa001.omar:3.19.7#et vos—C. Claudi pace et P. Valeri mortui loquar—prius in clivum Capitolinum signa intulistis, quam hos hostis de foro tolleretis? pudet deorum hominumque. cum hostes in arce, in Capitolio essent, exulum et servorum dux profanatis omnibus in cella Iovis optimi maximi habitaret, Tusculi ante quam Romae sumpta sunt arma;
urn:cts:omar:stoa0179.stoa001.omar:3.19.8#in dubio fuit, utrum L. Mamilius, Tusculanus dux, an P. Valerius et C. Claudius consules Romanam arcem liberarent; et qui ante Latinos ne pro se quidem ipsis, cum in finibus hostem haberent, attingere arma passi sumus, nunc, nisi Latini sua sponte arma sumpsissent, capti et deleti eramus.
urn:cts:omar:stoa0179.stoa001.omar:3.19.9#hoc est, tribuni, auxilium plebi ferre, inermem eam hosti trucidandam obicere? scilicet, si quis vobis humillimus homo de vestra plebe, quam partem velut abruptam a cetero populo vestram patriam peculiaremque rem publicam fecistis, si quis ex his domum suam obsessam a familia armata nuntiaret, ferendum auxilium putaretis:
urn:cts:omar:stoa0179.stoa001.omar:3.19.10#Iuppiter optimus maximus exulum atque servorum saeptus armis nulla humana ope dignus erat?
urn:cts:omar:stoa0179.stoa001.omar:3.19.11#et hi postulant, ut sacrosancti habeantur, quibus ipsi dii neque sacri neque sancti sunt? at enim divinis humanisque obruti sceleribus legem vos hoc anno perlaturos dictitatis. tum hercule illo die, quo ego consul sum creatus, male gesta res publica est, peius multo, quam cum P. Valerius consul periit, si tuleritis.
urn:cts:omar:stoa0179.stoa001.omar:3.19.12#'iam primum omnium' inquit, 'Quirites, in Volscos et Aequos mihi atque collegae legiones ducere in animo est. nescio quo fato magis bellantes quam pacati propitios habemus deos. quantum periculum ab illis populis fuerit, si Capitolium ab exulibus obsessum scissent, suspicari de praeterito quam re ipsa experiri est melius.'
urn:cts:omar:stoa0179.stoa001.omar:3.20.1#Moverat plebem oratio consulis; erecti patres restitutam credebant rein publicam. consul alter, comes animosior quam auctor, suscepisse collegam priorem actiones tam gravis facile passus, in peragendis consularis officii partem ad se vindicabat.
urn:cts:omar:stoa0179.stoa001.omar:3.20.2#tum tribuni eludentes velut vana dicta persequi quaerendo, quonam modo exercitum educturi consules essent, quos dilectum habere nemo passurus esset? '
urn:cts:omar:stoa0179.stoa001.omar:3.20.3#nobis vero' inquit Quinctius 'nihil dilectu opus est, cum, quo tempore P. Valerius ad recipiundum Capitolium arma plebi dedit, omnes in verba iuraverint conventuros se iussu consulis nec iniussu abituros.
urn:cts:omar:stoa0179.stoa001.omar:3.20.4#edicimus itaque, omnes, qui in verba iurastis, crastina die armati ad lacum Regillum adsitis.' cavillari tum tribuni et populum exsolvere religione velle: privatum eo tempore Quinctium fuisse, cum sacramento adacti sint.
urn:cts:omar:stoa0179.stoa001.omar:3.20.5#sed nondum haec, quae nunc tenet saeculum, neglegentia deum venerat, nec interpretando sibi quisque ius iurandum et leges aptas faciebat, sed suos potius mores ad ea accommodabat.
urn:cts:omar:stoa0179.stoa001.omar:3.20.6#igitur tribuni, ut inpediendae rei nulla spes erat, de proferenda profectione exercitus agere, eo magis, quod et augures iussos adesse ad Regillum lacum fama exierat locumque inaugurari, ubi auspicato cum populo agi posset, ut, quidquid Romae vi tribunicia rogatum esset, id comitiis ibi abrogaretur:
urn:cts:omar:stoa0179.stoa001.omar:3.20.7#omnes id iussuros, quod consules vellent; neque enim provocationem esse longius ab urbe mille passuum, et tribunos, si eo veniant, in alia turba Quiritium subiectos fore consulari imperio.
urn:cts:omar:stoa0179.stoa001.omar:3.20.8#terrebant haec; sed ille maximus terror animos agitabat, quod saepius Quinctius dictitabat se consulum comitia non habiturum: non ita civitatem aegram esse, ut consuetis remediis sisti posset; dictatore opus esse rei publicae, ut, qui se moverit ad sollicitandum statum civitatis, sentiat sine provocatione dictaturam esse.
urn:cts:omar:stoa0179.stoa001.omar:3.21.1#senatus in Capitolio erat; eo tribuni cum perturbata plebe veniunt, multitudo clamore ingenti nunc consulum, nunc patrum fidem inplorant nec ante moverunt de sententia consulem, quam tribuni se in auctoritate patrum futuros esse polliciti sunt.
urn:cts:omar:stoa0179.stoa001.omar:3.21.2#tunc referente consule de tribunorum et plebis postulatis senatus consulta fiunt, ut neque tribuni legem eo anno ferrent neque consules ab urbe exercitum educerent; in reliquum magistratus continuari et eosdem tribunos refici iudicare senatum contra rem publicam esse. consules fuere in patrum potestate;
urn:cts:omar:stoa0179.stoa001.omar:3.21.3#tribuni reclamantibus consulibus refecti. patres quoque, ne quid cederent plebi, et ipsi L. Quinctium consulem reficiebant. nulla toto anno vehementior actio consulis fuit. 'mirer' inquit,
urn:cts:omar:stoa0179.stoa001.omar:3.21.4#'si vana vestra, patres conscripti, auctoritas ad plebem est? vos elevatis eam; quippe, quia plebs senatus consultum in continuandis magistratibus solvit, ipsi quoque solutum vultis, ne temeritati multitudinis cedatis.
urn:cts:omar:stoa0179.stoa001.omar:3.21.5#tamquam id sit plus posse in civitate plus levitatis ac licentiae habere. levius enim vaniusque profecto est sua decreta et consulta tollere quam aliorum.
urn:cts:omar:stoa0179.stoa001.omar:3.21.6#imitamini, patres conscripti, turbam inconsultam et, qui exemplo aliis esse debetis, aliorum exemplo peccate potius, quam alii vestro recte faciant, dum ego ne imiter tribunos nec me contra senatus consultum consulem renuntiari patiar.
urn:cts:omar:stoa0179.stoa001.omar:3.21.7#te vero, C. Claudi, adhortor, ut et ipse populum Romanum hac licentia arceas et de me hoc tibi persuadeas, me ita accepturum, ut non honorem meum a te impeditum, sed gloriam spreti honoris auctam invidiamque, quae ex continuato eo inpenderet, levatam putem.'
urn:cts:omar:stoa0179.stoa001.omar:3.21.8#communiter inde edicunt, ne quis L. Quinctium consulem faceret; si quis fecisset, se id suffragium non observaturos.
urn:cts:omar:stoa0179.stoa001.omar:3.22.1#consules creati Q. Fabius Vibulanus tertium et L. Cornelius Maluginensis. census actus eo anno; lustrum propter Capitolium captum, consulem occisum condi religiosum fuit.
urn:cts:omar:stoa0179.stoa001.omar:3.22.2#Q. Fabio, L. Cornelio consulibus principio statim anni res turbulentae. instigabant plebem tribuni; bellum ingens a Volscis et Aequis Latini atque Hernici nuntiabant: iam Antii Volscorum legiones esse. et ipsam coloniam ingens metus erat defecturam; aegreque impetratum a tribunis, ut bellum praeverti sinerent. consules inde partiti provincias:
urn:cts:omar:stoa0179.stoa001.omar:3.22.3#Fabio ut legiones Antium duceret datum, Cornelio ut Romae praesidio esset, ne qua pars hostium, qui Aequis mos erat, ad populandum veniret.
urn:cts:omar:stoa0179.stoa001.omar:3.22.4#Hernici et Latini iussi milites dare ex foedere; duaeque partes sociorum in exercitu, tertia civium fuit. postquam ad diem praestitutum venerunt socii, consul extra portam Capenam castra locat. inde lustrato exercitu Antium profectus haud procul oppido stativisque hostium consedit.
urn:cts:omar:stoa0179.stoa001.omar:3.22.5#ubi cum Volsci, quia nondum ab Aequis venisset exercitus, dimicare non ausi, quem ad modum quieti vallo se tutarentur, pararent, postero die Fabius non permixtam unam sociorum civiumque, sed trium populorum tres separatim acies circa vallum hostium instruxit; ipse erat medius cum legionibus Romanis.
urn:cts:omar:stoa0179.stoa001.omar:3.22.6#inde signum observare iussit, ut pariter et socii rem inciperent referrentque pedem, si receptui cecinisset. equites item suae cuique parti post principia collocat.
urn:cts:omar:stoa0179.stoa001.omar:3.22.7#ita trifariam adortus castra circumvenit et, cum undique instaret, non sustinentes impetum Volscos vallo deturbat. transgressus inde munitiones pavidam turbam inclinatamque in partem unam castris expellit.
urn:cts:omar:stoa0179.stoa001.omar:3.22.8#inde effuse fugientes eques, cui superare vallum haud facile fuerat, cum ad id spectator pugnae adstitisset, libero campo adeptus parte victoriae fruitur territos caedendo.
urn:cts:omar:stoa0179.stoa001.omar:3.22.9#magna et in castris et extra munimenta caedes fugientium fuit, sed praeda maior, quia vix arma secum efferre hostis potuit. deletusque exercitus foret, ni fugientis silvae texissent.
urn:cts:omar:stoa0179.stoa001.omar:3.23.1#dum ad Antium haec geruntur, interim Aequi robore iuventutis praemisso arcem Tusculanam inproviso nocte capiunt;
urn:cts:omar:stoa0179.stoa001.omar:3.23.2#reliquo exercitu haud procul moenibus Tusculi considunt, ut distenderent hostium copias. haec celeriter Romam, ab Roma in castra Antium perlata movent Romanos haud secus, quam si Capitolium captum nuntiaretur; adeo et recens erat Tusculanorum meritum, et similitudo ipsa periculi reposcere latum auxilium videbatur.
urn:cts:omar:stoa0179.stoa001.omar:3.23.3#Fabius omissis omnibus praedam ex castris raptim Antium convehit; ibi modico praesidio relicto citatum agmen Tusculum rapit. nihil praeter arma et quod cocti ad manum fuit cibi ferre militi licuit;
urn:cts:omar:stoa0179.stoa001.omar:3.23.4#commeatum ab Roma consul Cornelius subvehit. aliquot menses Tusculi bellatum. parte exercitus consul castra Aequorum oppugnabat, partem Tusculanis dederat ad arcem recuperandam. vi numquam eo subiri potuit; fames postremo inde detraxit hostem.
urn:cts:omar:stoa0179.stoa001.omar:3.23.5#qua postquam ventum ad extremum est, inermes nudique omnes sub iugum ab Tusculanis missi. hos ignominiosa fuga domum se recipientis Romanus consul in Algido consecutus ad unum omnes occidit. victor ad Columen—
urn:cts:omar:stoa0179.stoa001.omar:3.23.6#id loco nomen est—exercitu reducto castra locat. et alter consul, postquam moenibus iam Romanis pulso hoste periculum esse desierat, et ipse ab Roma profectus.
urn:cts:omar:stoa0179.stoa001.omar:3.23.7#ita bifariam consules ingressi hostium fines ingenti certamine hinc Volscos, hinc Aequos populantur. eodem anno descisse Antiates apud plerosque auctores invenio; L. Cornelium consulem id bellum gessisse oppidumque cepisse. certum adfirmare, quia nulla apud vetustiores scriptores eius rei mentio est, non ausim.
urn:cts:omar:stoa0179.stoa001.omar:3.24.1#hoc bello perfecto tribunicium domi bellum patres territat. clamant fraude fieri, quod foris teneatur exercitus; frustrationem eam legis tollendae esse: se nihilo minus rem susceptam peracturos.
urn:cts:omar:stoa0179.stoa001.omar:3.24.2#obtinuit tamen L. Lucretius, praefectus urbis, ut actiones tribuniciae in adventum consulum differrentur. erat et nova exorta causa motus.
urn:cts:omar:stoa0179.stoa001.omar:3.24.3#A. Cornelius et Q. Servilius quaestores M. Volscio, quod falsus haud dubie testis in Caesonem extitisset, diem dixerant. multis enim emanabat indiciis neque fratrem Volsci,
urn:cts:omar:stoa0179.stoa001.omar:3.24.4#ex quo semel fuerit aeger, umquam non modo visum in publico, sed ne adsurrexisse quidem ex morbo multorumque tabe mensum mortuum,
urn:cts:omar:stoa0179.stoa001.omar:3.24.5#nec iis temporibus, in quae testis crimen coniecisset, Caesonem Romae visum, adfirmantibus, qui una meruerant, secum eum tum frequentem ad signa sine ullo commeatu fuisse. nisi ita esset, multi privatim ferebant Volscio iudicem.
urn:cts:omar:stoa0179.stoa001.omar:3.24.6#cum ad iudicium ire non auderet, omnes eae res in unum congruentes haud magis dubiam damnationem Volsci, quam Caesonis Volscio teste fuerat, faciebant.
urn:cts:omar:stoa0179.stoa001.omar:3.24.7#in mora tribuni erant, qui comitia quaestores habere de reo, nisi prius habita de lege essent, passuros negabant. ita extracta utraque res in consulum adventum est.
urn:cts:omar:stoa0179.stoa001.omar:3.24.8#qui ubi triumphantes victore cum exercitu urbem inierunt, quia silentium de lege erat, perculsos magna pars credebant tribunos.
urn:cts:omar:stoa0179.stoa001.omar:3.24.9#at illi—etenim extremum anni iam erat—quartum adfectantes tribunatum in comitiorum disceptationem ab lege certamen averterant. et cum consules nihilo minus adversus continuationem tribunatus, quam si lex minuendae suae maiestatis causa promulgata ferretur, tetendissent, victoria certaminis penes tribunos fuit. eodem anno Aequis pax est petentibus data.
urn:cts:omar:stoa0179.stoa001.omar:3.24.10#census, res priore anno inchoata, perficitur; idque lustrum ab origine urbis decimum conditum ferunt. censa civium capita centum septendecim milia trecenta undeviginti.
urn:cts:omar:stoa0179.stoa001.omar:3.24.11#consulum magna domi bellique eo anno gloria fuit, quod et foris pacem peperere, et domi etsi non concors, minus tamen quam alias infesta civitas fuit.
urn:cts:omar:stoa0179.stoa001.omar:3.25.1#L. Minucius inde et C. Nautius consules facti duas residuas anni prioris causas exceperunt.
urn:cts:omar:stoa0179.stoa001.omar:3.25.2#eodem modo consules legem, tribuni iudicium de Volscio inpediebant;
urn:cts:omar:stoa0179.stoa001.omar:3.25.3#sed in quaestoribus novis maior vis, maior auctoritas erat. cum M. Valerio, Mani filio, Volesi nepote, quaestor erat T. Quinctius Capitolinus, qui ter consul fuerat. is quoniam neque Quinctiae familiae Caeso neque rei publicae maximus iuvenum restitui posset, falsum testem, qui dicendae causae innoxio potestatem ademisset, iusto ac pio bello persequebatur.
urn:cts:omar:stoa0179.stoa001.omar:3.25.4#cum Verginius maxime ex tribunis de lege ageret, duum mensum spatium consulibus datum est ad inspiciendam legem, ut, cum edocuissent populum, quid fraudis occultae ferretur, sinerent deinde suffragium inire. hoc intervalli datum res tranquillas in urbe fecit.
urn:cts:omar:stoa0179.stoa001.omar:3.25.5#nec diuturnam quietem Aequi dederunt, qui rupto foedere, quod ictum erat priore anno cum Romanis, imperium ad Gracchum Cloelium deferunt; is tum longe princeps in Aequis erat.
urn:cts:omar:stoa0179.stoa001.omar:3.25.6#Graccho duce in Labicanum agrum, inde in Tusculanum hostili populatione veniunt plenique praedae in Algido castra locant. in ea castra Q. Fabius, P. Volumnius, A. Postumius legati ab Roma venerunt questum iniurias et ex foedere res repetitum. eos Aequorum imperator,
urn:cts:omar:stoa0179.stoa001.omar:3.25.7#quae mandata habeant ab senatu Romano, ad quercum iubet dicere;
urn:cts:omar:stoa0179.stoa001.omar:3.25.8#se alia interim acturum. quercus, ingens arbor, praetorio imminebat, cuius umbra opaca sedes erat. tum ex legatis unus abiens 'et haec' inquit 'sacrata quercus et quidquid deorum est audiant foedus a vobis ruptum nostrisque et nunc querellis adsint et mox armis, cum deorum hominumque simul violata iura exsequemur.' Romam ut rediere legati,
urn:cts:omar:stoa0179.stoa001.omar:3.25.9#senatus iussit alterum consulem contra Gracchum in Algidum exercitum ducere, alteri populationem finium Aequorum provinciam dedit. tribuni suo more impedire dilectum et forsitan ad ultimum impedissent; sed novus subito additus terror est.
urn:cts:omar:stoa0179.stoa001.omar:3.26.1#vis Sabinorum ingens prope ad moenia urbis infesta populatione venit; foedati agri, terror iniectus urbi est. tum plebs benigne arma cepit; reclamantibus frustra tribunis magni duo exercitus scripti.
urn:cts:omar:stoa0179.stoa001.omar:3.26.2#alterum Nautius contra Sabinos duxit castrisque ad Eretum positis per expeditiones parvas, plerumque nocturnis incursionibus, tantam vastitatem in Sabino agro reddidit, ut conparati ad eam prope intacti bello fines Romani viderentur.
urn:cts:omar:stoa0179.stoa001.omar:3.26.3#Minucio neque fortuna nec vis animi eadem in gerendo negotio fuit; nam cum haud procul ab hoste castra posuisset, nulla magnopere clade accepta castris se pavidus tenebat.
urn:cts:omar:stoa0179.stoa001.omar:3.26.4#quod ubi senserant hostes, crevit ex metu alieno, ut fit, audacia, et nocte adorti castra, postquam parum vis aperta profecerat, munitiones postero die circumdant. quae priusquam undique vallo obiectae clauderent exitus, quinque equites inter stationes hostium emissi Romam pertulere consulem exercitumque obsideri.
urn:cts:omar:stoa0179.stoa001.omar:3.26.5#nihil tam inopinatum nec tam insperatum accidere potuit. itaque tantus pavor, tanta trepidatio fuit, quanta si urbem, non castra hostes obsiderent.
urn:cts:omar:stoa0179.stoa001.omar:3.26.6#Nautium consulem arcessunt. in quo cum parum praesidii videretur dictatoremque dici placeret, qui rem perculsam restitueret, L. Quinctius Cincinnatus consensu omnium dicitur.
urn:cts:omar:stoa0179.stoa001.omar:3.26.7#operae pretium est audire, qui omnia prae divitiis humana spernunt neque honori magno locum neque virtuti putant esse, nisi ubi effuse afluant opes. spes unica imperii populi Romani,
urn:cts:omar:stoa0179.stoa001.omar:3.26.8#L. Quinctius trans Tiberim, contra eum ipsum locum, ubi nunc navalia sunt, quattuor iugerum colebat agrum, quae prata Quinctia vocantur.
urn:cts:omar:stoa0179.stoa001.omar:3.26.9#ibi ab legatis, seu fossam fodiens palae innixus seu cum araret, operi certe, id quod constat, agresti intentus, salute data in vicem redditaque rogatus, ut, quod bene verteret ipsi reique publicae, togatus mandata senatus audiret, admiratus rogitansque 'satin salve?' togam propere e tugurio proferre uxorem Raciliam iubet.
urn:cts:omar:stoa0179.stoa001.omar:3.26.10#qua simul absterso pulvere ac sudore velatus processit, dictatorem eum legati gratulantes consalutant, in urbem vocant, qui terror sit in exercitu, exponunt.
urn:cts:omar:stoa0179.stoa001.omar:3.26.11#navis Quinctio publice parata fuit, transvectumque tres obviam egressi filii excipiunt, inde alii propinqui atque amici, tum patrum maior pars.
urn:cts:omar:stoa0179.stoa001.omar:3.26.12#ea frequentia stipatus antecedentibus lictoribus deductus est domum. et plebis concursus ingens fuit; sed ea nequaquam tam laeta Quinctium vidit, et imperii nimium et virum ipso imperio vehementiorem rata. et illa quidem nocte nihil praeterquam vigilatum est in urbe.
urn:cts:omar:stoa0179.stoa001.omar:3.27.1#postero die dictator, cum ante lucem in forum venisset, magistrum equitum dicit L. Tarquitium, patriciae gentis, sed qui, cum stipendia pedibus propter paupertatem fecisset, bello tamen primus longe Romanae iuventutis habitus esset.
urn:cts:omar:stoa0179.stoa001.omar:3.27.2#cum magistro equitum in contionem venit, iustitium edicit, claudi tabernas tota urbe iubet, vetat quemquam privatae quicquam rei agere.
urn:cts:omar:stoa0179.stoa001.omar:3.27.3#tum, quicumque aetate militari essent, armati cum cibariis in dies quinque coctis vallisque duodenis ante solis occasum Martio in campo adessent; quibus aetas ad militandum gravior esset,
urn:cts:omar:stoa0179.stoa001.omar:3.27.4#vicino militi, dum is arma pararet vallumque peteret, cibaria coquere iussit.
urn:cts:omar:stoa0179.stoa001.omar:3.27.5#sic iuventus discurrit ad vallum petendum. sumpsere, unde cuique proximum fuit; prohibitus nemo est;
urn:cts:omar:stoa0179.stoa001.omar:3.27.6#inpigreque omnes ad edictum dictatoris praesto fuere. inde conposito agmine non itineri magis apti quam proelio, si res ita tulisset, legiones ipse dictator, magister equitum suos equites ducit. in utroque agmine quas tempus ipsum poscebat adhortationes erant:
urn:cts:omar:stoa0179.stoa001.omar:3.27.7#adderent gradum; maturato opus esse, ut nocte ad hostem perveniri posset. consulem exercitumque Romanum obsideri, tertium diem iam clausos esse; quid quaeque nox aut dies ferat, incertum esse; puncto saepe temporis maximarum rerum momenta verti. '
urn:cts:omar:stoa0179.stoa001.omar:3.27.8#accelera signifer!' 'sequere miles!' inter se quoque gratificantes ducibus clamabant. media nocte in Algidum perveniunt et, ut sensere se iam prope hostes esse, signa constituunt.
urn:cts:omar:stoa0179.stoa001.omar:3.28.1#ibi dictator, quantum nocte prospici poterat, equo circumvectus contemplatusque, qui tractus castrorum quaeque forma esset, tribunis militum imperavit, ut sarcinas in unum conici iubeant, militem cum armis valloque redire in ordines suos. facta quae imperavit. turn,
urn:cts:omar:stoa0179.stoa001.omar:3.28.2#quo fuerant ordine in via, exercitum omnem longo agmine circumdat hostium castris et, ubi signum datum sit, clamorem omnes tollere iubet, clamore sublato ante se quemque ducere fossam et iacere vallum.
urn:cts:omar:stoa0179.stoa001.omar:3.28.3#edito imperio signum secutum est. iussa miles exsequitur. clamor hostes circumsonat; superat inde castra hostium et in castra consulis venit;
urn:cts:omar:stoa0179.stoa001.omar:3.28.4#alibi pavorem, alibi gaudium ingens facit. Romani civilem esse clamorem atque auxilium adesse inter se gratulantes ultro ex stationibus ac vigiliis territant hostem.
urn:cts:omar:stoa0179.stoa001.omar:3.28.5#consul differendum negat: illo clamore non adventum modo significari, sed rem ab suis coeptam; mirumque esse, ni iam exteriore parte castra hostium oppugnentur.
urn:cts:omar:stoa0179.stoa001.omar:3.28.6#itaque arma suos capere et se subsequi iubet. nocte initum proelium est; legionibus dictatoris clamore significant ab ea quoque parte rem in discrimine esse.
urn:cts:omar:stoa0179.stoa001.omar:3.28.7#iam se ad prohibenda circumdari opera Aequi parabant, cum ab interiore hoste proelio coepto, ne per media sua castra fieret eruptio, a munientibus ad pugnantes introrsum versi vacuam noctem operi dedere; pugnatumque cum consule ad lucem est.
urn:cts:omar:stoa0179.stoa001.omar:3.28.8#luce prima iam circumvallati ab dictatore erant et vix adversus unum exercitum pugnam sustinebant. tum a Quinctiano exercitu, qui confestim a perfecto opere ad arma rediit, invaditur vallum. hic instabat nova pugna; illa nihil remiserat prior.
urn:cts:omar:stoa0179.stoa001.omar:3.28.9#tum ancipiti malo urgente a proelio ad preces versi hinc dictatorem, hinc consulem orare, ne in occidione victoriam ponerent, ut inermes se inde abire sinerent. ab consule ad dictatorem ire iussi; is ignominiam infensus addidit:
urn:cts:omar:stoa0179.stoa001.omar:3.28.10#Gracchum Cloelium ducem principesque alios vinctos ad se adduci iubet, oppido Corbione decedi. sanguinis se Aequorum non egere; licere abire; sed, ut exprimatur tandem confessio subactam domitamque esse gentem, sub iugum abituros.
urn:cts:omar:stoa0179.stoa001.omar:3.28.11#tribus hastis iugum fit humi fixis duabus superque eas transversa una deligata. sub hoc iugum dictator Aequos misit.
urn:cts:omar:stoa0179.stoa001.omar:3.29.1#castris hostium receptis plenis omnium rerum — nudos enim emiserat—praedam omnem suo tantum militi dedit;
urn:cts:omar:stoa0179.stoa001.omar:3.29.2#consularem exercitum ipsumque consulem increpans 'carebis' inquit 'praedae parte, miles, ex eo hoste, cui prope praedae fuisti; et tu, L. Minuci, donec consularem animum incipias habere, legatus his legionibus praeeris.'
urn:cts:omar:stoa0179.stoa001.omar:3.29.3#ita se Minucius abdicat consulatu iussusque ad exercitum manet. sed adeo tum imperio meliori animus mansuete oboediens erat, ut beneficii magis quam ignominiae hic exercitus memor et coronam auream dictatori libram pondo decreverit et proficiscentem eum patronum salutaverit.
urn:cts:omar:stoa0179.stoa001.omar:3.29.4#Romae a Q. Fabio praefecto urbis senatus habitus triumphantem Quinctium quo veniebat agmine urbem ingredi iussit. ducti ante currum hostium duces, militaria signa praelata, secutus exercitus praeda onustus. epulae instructae dicuntur fuisse ante omnium domus,
urn:cts:omar:stoa0179.stoa001.omar:3.29.5#epulantesque cum carmine triumphali et sollemnibus iocis comisantium modo currum secuti sunt.
urn:cts:omar:stoa0179.stoa001.omar:3.29.6#eo die L. Mamilio Tusculano adprobantibus cunctis civitas data est. confestim se dictator magistratu abdicasset, ni comitia M. Volsci, falsi testis, tenuissent: ea ne inpedirent tribuni, dictatoris obstitit metus. Volscius damnatus Lanuvium in exilium abiit.
urn:cts:omar:stoa0179.stoa001.omar:3.29.7#Quinctius sexto decimo die dictatura in sex menses accepta se abdicavit. per eos dies consul Nautius ad Eretum cum Sabinis egregie pugnat; ad vastatos agros ea quoque clades accessit Sabinis. Minucio Fabius successor in Algidum missus.
urn:cts:omar:stoa0179.stoa001.omar:3.29.8#extremo anno agitatum de lege ab tribunis est; sed quia duo exercitus aberant, ne quid ferretur ad populum, patres tenuere; plebes vicit, ut quintum eosdem tribunos crearent.
urn:cts:omar:stoa0179.stoa001.omar:3.29.9#lupos visos in Capitolio ferunt a canibus fugatos; ob id prodigium lustratum Capitolium esse. haec eo anno gesta.
urn:cts:omar:stoa0179.stoa001.omar:3.30.1#Secuntur consules Q. Minucius, M. Horatius Pulvillus. cuius initio anni cum foris otium esset, domi seditiones iidem tribuni, eadem lex faciebat;
urn:cts:omar:stoa0179.stoa001.omar:3.30.2#ulteriusque ventum foret—adeo exarserant animis—, ni velut dedita opera nocturno impetu Aequorum Corbione amissum praesidium nuntiatum esset.
urn:cts:omar:stoa0179.stoa001.omar:3.30.3#senatum consules vocant: iubentur subitarium scribere exercitum atque in Algidum ducere. inde posito legis certamine nova de dilectu contentio orta;
urn:cts:omar:stoa0179.stoa001.omar:3.30.4#vincebaturque consulare imperium tribunicio auxilio, cum alius additur terror: Sabinum exercitum praedatum descendisse in agros Romanos, inde ad urbem venire.
urn:cts:omar:stoa0179.stoa001.omar:3.30.5#is metus perculit, ut scribi militem tribuni sinerent, non sine pactione tamen, ut, quoniam ipsi quinquennium elusi essent parvumque id plebi praesidium foret, decem deinde tribuni plebis crearentur.
urn:cts:omar:stoa0179.stoa001.omar:3.30.6#expressit hoc necessitas patribus; id modo excepere, ne postea eosdem tribunos viderent. tribunicia comitia, ne id quoque post bellum ut cetera vanum esset, extemplo habita.
urn:cts:omar:stoa0179.stoa001.omar:3.30.7#tricesimo sexto anno a primis tribuni plebis decem creati sunt, bini ex singulis classibus, itaque cautum est ut postea crearentur.
urn:cts:omar:stoa0179.stoa001.omar:3.30.8#dilectu deinde habito Minucius contra Sabinos profectus non invenit hostem. Horatius, cum iam Aequi Corbione interfecto praesidio Ortonam etiam cepissent, in Algido pugnat, multos mortalis occidit, fugat hostem non ex Algido modo, sed a Corbione Ortonaque. Corbionem etiam diruit propter proditum praesidum.
urn:cts:omar:stoa0179.stoa001.omar:3.31.1#deinde M. Valerius, Sp. Verginius consules facti. domi forisque otium fuit; annona propter aquarum intemperiem laboratum est. de Aventino publicando lata lex est. tribuni plebis iidem refecti.
urn:cts:omar:stoa0179.stoa001.omar:3.31.2#hi sequente anno T. Romilio, C. Veturio consulibus legem omnibus contionibus suis celebrabant: pudere se numeri sui nequiquam aucti, si ea res aeque suo biennio iaceret, ac toto superiore lustro iacuisset. cum maxime haec agerent,
urn:cts:omar:stoa0179.stoa001.omar:3.31.3#trepidi nuntii ab Tusculo veniunt Aequos in agro Tusculano esse. fecit pudorem recens eius populi meritum morandi auxilii. ambo consules cum exercitu missi hostem in sua sede, in Algido inveniunt.
urn:cts:omar:stoa0179.stoa001.omar:3.31.4#ibi pugnatum. supra septem milia hostium caesa, alii fugati, praeda parta ingens. eam propter inopiam aerarii consules vendiderunt. invidiae tamen res ad exercitum fuit eademque tribunis materiam criminandi ad plebem consules praebuit.
urn:cts:omar:stoa0179.stoa001.omar:3.31.5#itaque ergo, ut magistratu abiere, Sp. Tarpeio, A. Aternio consulibus dies dicta est, Romilio ab C. Calvio Cicerone tribuno plebis, Veturio ab L. Alieno aedile plebis.
urn:cts:omar:stoa0179.stoa001.omar:3.31.6#uterque magna patrum indignatione damnatus, Romilius decem milibus aeris, Veturius quindecim. nec haec priorum calamitas consulum segniores novos fecerat consules; et se damnari posse aiebant, et plebem et tribunos legem ferre non posse.
urn:cts:omar:stoa0179.stoa001.omar:3.31.7#tum abiecta lege, quae promulgata consenuerat, tribuni lenius agere cum patribus: finem tandem certaminum facerent. si plebeiae leges displicerent, at illi communiter legum latores et ex plebe et ex patribus, qui utrisque utilia ferrent quaeque aequandae libertatis essent, sinerent creari.
urn:cts:omar:stoa0179.stoa001.omar:3.31.8#rem non aspernabantur patres; laturum leges neminem nisi ex patribus aiebant. cum de legibus conveniret, de latore tantum discreparet, missi legati Athenas Sp. Postumius Albus, A. Manlius, P. Sulpicius Camerinus iussique inclitas leges Solonis describere et aliarum Graeciae civitatium instituta, mores iuraque noscere.
urn:cts:omar:stoa0179.stoa001.omar:3.32.1#ab externis bellis quietus annus fuit, quietior insequens P. Curiatio et Sex. Quinctilio consulibus perpetuo silentio tribunorum, quod primo legatorum, qui Athenas ierant,
urn:cts:omar:stoa0179.stoa001.omar:3.32.2#legumque peregrinarum expectatio praebuit, dein duo simul mala ingentia exorta, fames pestilentiaque, foeda homini, foeda pecori. vastati agri sunt, urbs adsiduis exhausta funeribus; multae et clarae lugubres domus.
urn:cts:omar:stoa0179.stoa001.omar:3.32.3#flamen Quirinalis Ser. Cornelius mortuus, augur C. Horatius Pulvillus; in cuius locum C. Veturium eo cupidius, quia damnatus a plebe erat, augures legere.
urn:cts:omar:stoa0179.stoa001.omar:3.32.4#mortuus consul Quinctilius, quattuor tribuni plebi. multiplici clade foedatus annus; ab hoste otium fuit. inde consules C. Menenius, P. Sestius Capitolinus.
urn:cts:omar:stoa0179.stoa001.omar:3.32.5#neque eo anno quicquam belli externi fuit; domi motus orti.
urn:cts:omar:stoa0179.stoa001.omar:3.32.6#iam redierant legati cum Atticis legibus. eo intentius instabant tribuni, ut tandem scribendarum legum initium fieret. placet creari decemviros sine provocatione, et ne quis eo anno alius magistratus esset.
urn:cts:omar:stoa0179.stoa001.omar:3.32.7#admiscerenturne plebei, controversia aliquamdiu fuit; postremo concessum patribus, modo ne lex Icilia de Aventino aliaeque sacratae leges abrogarentur.
urn:cts:omar:stoa0179.stoa001.omar:3.33.1#anno trecentesimo altero, quam condita Roma erat, iterum mutatur forma civitatis, ab consulibus ad decemviros, quem ad modum ab regibus ante ad consules venerat, translato imperio. minus insignis, quia non diuturna, mutatio fuit.
urn:cts:omar:stoa0179.stoa001.omar:3.33.2#laeta enim principia magistratus eius nimis luxuriavere; eo citius lapsa res est repetitumque, duobus uti mandaretur consulum nomen imperiumque.
urn:cts:omar:stoa0179.stoa001.omar:3.33.3#Decemviri creati Ap. Claudius, T. Genucius, P. Sestius, L. Veturius, C. Iulius, A. Manlius, P. Sulpicius, P. Curiatius, T. Romilius, Sp. Postumius.
urn:cts:omar:stoa0179.stoa001.omar:3.33.4#Claudio et Genucio, quia designati consules in eum annum fuerant, pro honore honos redditus, et Sestio, alteri consulum prioris anni, quod eam rem collega invito ad patres rettulerat.
urn:cts:omar:stoa0179.stoa001.omar:3.33.5#his proximi habiti legati tres, qui Athenas ierunt, simul ut pro legatione tam longinqua praemio esset honos, simul peritos legum peregrinarum ad condenda nova iura usui fore credebant. supplevere ceteri numerum.
urn:cts:omar:stoa0179.stoa001.omar:3.33.6#graves quoque aetate electos novissimis suffragiis ferunt, quo minus ferociter aliorum scitis adversarentur.
urn:cts:omar:stoa0179.stoa001.omar:3.33.7#regimen totius magistratus penes Appium erat favore plebis; adeoque novum sibi ingenium induerat, ut plebicola repente omnisque aurae popularis captator evaderet pro truci saevoque insectatore plebis. decumo die ius populo singuli reddebant.
urn:cts:omar:stoa0179.stoa001.omar:3.33.8#eo die penes praefectum iuris fasces duodecim erant; collegis novem singuli accensi apparebant. et in unica concordia inter ipsos, qui consensus privatis interdum inutilis est, summa adversus alios aequitas erat.
urn:cts:omar:stoa0179.stoa001.omar:3.33.9#moderationis eorum argumentum exemplo unius rei notasse satis erit. cum sine provocatione creati essent, defosso cadavere domi apud P. Sestium, patriciae gentis virum,
urn:cts:omar:stoa0179.stoa001.omar:3.33.10#invento prolatoque in contionem, in re iuxta manifesta atque atroci C. Iulius decemvir diem Sestio dixit et accusator ad populum extitit, cuius rei iudex legitimus erat, decessitque iure suo, ut demptum de vi magistratus populi libertati adiceret.
urn:cts:omar:stoa0179.stoa001.omar:3.34.1#cum promptum hoc ius velut ex oraculo incorruptum pariter ab iis summi infimique ferrent, tum legibus condendis opera dabatur; ingentique hominum expectatione propositis decem tabulis populum ad contionem advocaverunt et,
urn:cts:omar:stoa0179.stoa001.omar:3.34.2#quod bonum, faustum felixque rei publicae, ipsis liberisque eorum esset, ire et legere leges propositas iussere.
urn:cts:omar:stoa0179.stoa001.omar:3.34.3#se, quantum decem hominum ingeniis provideri potuerit, omnibus, summis infimisque, iura aequasse;
urn:cts:omar:stoa0179.stoa001.omar:3.34.4#plus pollere multorum ingenia consiliaque. versarent in animis secum unamquamque rem, agitarent deinde sermonibus atque in medium, quid in quaque re plus minusve esset, conferrent:
urn:cts:omar:stoa0179.stoa001.omar:3.34.5#eas leges habiturum populum Romanum, quas consensus omnium non iussisse latas magis quam tulisse videri posset.
urn:cts:omar:stoa0179.stoa001.omar:3.34.6#cum ad rumores hominum de unoquoque legum capite editos satis correctae viderentur, centuriatis comitiis decem tabularum leges perlatae sunt, qui nunc quoque in hoc inmenso aliarum super alias acervatarum legum cumulo fons omnis publici privatique est iuris. vulgatur deinde rumor duas deesse tabulas,
urn:cts:omar:stoa0179.stoa001.omar:3.34.7#quibus adiectis absolvi posse velut corpus omnis Romani iuris. ea expectatio, cum dies comitiorum adpropinquaret, desiderium decemviros iterum creandi fecit.
urn:cts:omar:stoa0179.stoa001.omar:3.34.8#iam plebs, praeterquam quod consulum nomen haud secus quam regum perosa erat, ne tribunicium quidem auxilium cedentibus in vicem appellationi decemviris quaerebat.
urn:cts:omar:stoa0179.stoa001.omar:3.35.1#postquam vero comitia decemviris creandis in trinum nundinum indicta sunt,
urn:cts:omar:stoa0179.stoa001.omar:3.35.2#tanta exarsit ambitio, ut primores quoque civitatis—metu, credo, ne tanti possessio imperii vacuo ab se relicto loco haud satis dignis pateret—prensarent homines, honorem summa ope a se impugnatum ab ea plebe, cum qua contenderant, suppliciter petentes.
urn:cts:omar:stoa0179.stoa001.omar:3.35.3#demissa iam in discrimen dignitas ea aetate iisque honoribus actis stimulabat Ap. Claudium. nescires, utrum inter decemviros an inter candidatos numerares.
urn:cts:omar:stoa0179.stoa001.omar:3.35.4#propior interdum petendo quam gerendo magistratui erat: criminari optimates, extollere candidatorum levissimum quemque humillimumque,
urn:cts:omar:stoa0179.stoa001.omar:3.35.5#ipse medius inter tribunicios, Duillios Iciliosque, in foro volitare, per illos se plebi venditare, donec collegae quoque, qui unice illi dediti fuerant ad id tempus, coniecere in eum oculos, mirantes, quid sibi vellet.
urn:cts:omar:stoa0179.stoa001.omar:3.35.6#apparere nihil sinceri esse; profecto haud gratuitam in tanta superbia comitatem fore; nimium in ordinem se ipsum cogere et vulgari cum privatis non tam properantis abire magistratu quam viam ad continuandum magistratum quaerentis esse.
urn:cts:omar:stoa0179.stoa001.omar:3.35.7#propalam obviam ire cupiditati parum ausi obsecundando mollire impetum adgrediuntur. comitiorum illi habendorum, quando minimus natu sit, munus consensu iniungunt. ars haec erat,
urn:cts:omar:stoa0179.stoa001.omar:3.35.8#ne semet ipse creare posset, quod praeter tribunos plebi, et id ipsum pessimo exemplo, nemo umquam fecisset. ille enimvero, quod bene vertat, habiturum se comitia professus,
urn:cts:omar:stoa0179.stoa001.omar:3.35.9#impedimentum pro occasione arripuit deiectisque honore per coitionem duobus Quinctiis, Capitolino et Cincinnato, et patruo suo C. Claudio, constantissimo viro in optimatium causa, et aliis eiusdem fastigii civibus, nequaquam splendore vitae pares decemviros creat,
urn:cts:omar:stoa0179.stoa001.omar:3.35.10#se in primis, quod haud secus factum inprobabant boni, quam nemo facere ausurum crediderat.
urn:cts:omar:stoa0179.stoa001.omar:3.35.11#creati cum eo M. Cornelius Maluginensis, M. Sergius, L. Minucius, Q. Fabius Vibulanus, Q. Poetilius, T. Antonius Merenda, K. Duillius, Sp. Oppius Cornicen, M'. Rabuleius.
urn:cts:omar:stoa0179.stoa001.omar:3.36.1#ille finis Appio alienae personae ferendae fuit; suo iam inde vivere ingenio coepit novosque collegas, iam priusquam inirent magistratum, in suos mores formare.
urn:cts:omar:stoa0179.stoa001.omar:3.36.2#cottidie coibant remotis arbitris; inde inpotentibus instructi consiliis, quae secreto ab aliis coquebant, iam haud dissimulando superbiam, rari aditus, conloquentibus difficiles, ad idus Maias rem perduxere.
urn:cts:omar:stoa0179.stoa001.omar:3.36.3#idus tum Maiae sollemnes ineundis magistratibus erant. inito igitur magistratu primum honoris diem denuntiatione ingentis terroris insignem fecere. nam cum ita priores decemviri servassent, ut unus fasces haberet et hoc insigne regium in orbem suam cuiusque vicem per omnes iret, subito omnes cum duodenis fascibus prodiere.
urn:cts:omar:stoa0179.stoa001.omar:3.36.4#centum viginti lictores forum inpleverant et cum fascibus secures inligatas praeferebant; nec attinuisse demi securem, cum sine provocatione creati essent, interpretabantur.
urn:cts:omar:stoa0179.stoa001.omar:3.36.5#decem regum species erat multiplicatusque terror non infimis solum, sed primoribus patrum ratis caedis causam ac principium quaeri, ut, si quis memorem libertatis vocem aut in senatu aut in populo misisset, statim virgae securesque etiam ad ceterorum metum expedirentur.
urn:cts:omar:stoa0179.stoa001.omar:3.36.6#nam praeterquam quod in populo nihil erat praesidii sublata provocatione, intercessionem quoque consensu sustulerant, cum priores decemviri appellatione collegae corrigi reddita ab se iura tulissent et quaedam, quae sui iudicii videri possent, ad populun reiecissent. aliquamdiu aequatus inter omnes terror fuit;
urn:cts:omar:stoa0179.stoa001.omar:3.36.7#paulatim totus vertere in plebem coepit. abstinebatur a patribus; in humiliores lubidinose crudeliterque consulebatur. hominum, non causarum toti erant, ut apud quos gratia vim aequi haberet.
urn:cts:omar:stoa0179.stoa001.omar:3.36.8#iudicia domi conflabant, pronuntiabant in foro. si quis collegam appellasset, ab eo, ad quem venerat, ita discedebat, ut paeniteret non prioris decreto stetisse.
urn:cts:omar:stoa0179.stoa001.omar:3.36.9#opinio etiam sine auctore exierat non in praesentis modo temporis eos iniuriam conspirasse, sed foedus clandestinum inter ipsos iure iurando ictum, ne comitia haberent perpetuoque decemviratu possessum semel obtinerent imperium.
urn:cts:omar:stoa0179.stoa001.omar:3.37.1#circumspectare tum patriciorum vultus plebei et inde libertatis captare auram, unde servitutem timendo in eum statum rem publicam adduxerant.
urn:cts:omar:stoa0179.stoa001.omar:3.37.2#primores patrum odisse decemviros, odisse plebem; nec probare, quae fierent, et credere haud indignis accidere; avide ruendo ad libertatem in servitutem elapsos iuvare nolle, cumulari quoque iniurias,
urn:cts:omar:stoa0179.stoa001.omar:3.37.3#ut taedio praesentium consules duo tandem et status pristinus rerum in desiderium veniant.
urn:cts:omar:stoa0179.stoa001.omar:3.37.4#iam et processerat pars maior anni, et duae tabulae legum ad prioris anni decem tabulas erant adiectae, nec quicquam iam supererat, si eae quoque leges centuriatis comitiis perlatae essent, cur eo magistratu rei publicae opus esset.
urn:cts:omar:stoa0179.stoa001.omar:3.37.5#expectabant, quam mox consulibus creandis comitia edicerentur. id modo plebes agitabat, quonam modo tribuniciam potestatem, munimentum libertati, rem intermissam repararent, cum interim mentio comitiorum nulla fieri.
urn:cts:omar:stoa0179.stoa001.omar:3.37.6#et decemviri, qui primo tribunicios homines, quia id populare habebatur, circum se ostentaverant plebei, patriciis iuvenibus saepserant latera. eorum catervae tribunalia obsederant.
urn:cts:omar:stoa0179.stoa001.omar:3.37.7#hi ferre agere plebem plebisque res, cum fortuna, quidquid cupitum foret, potentioris esset.
urn:cts:omar:stoa0179.stoa001.omar:3.37.8#et iam ne tergo quidem abstinebatur: virgis caedi, alii securi subici, et, ne gratuita crudelitas esset, bonorum donatio sequi domini supplicium. hac mercede iuventus nobilis corrupta non modo non ire obviam iniuriae, sed propalam licentiam suam malle quam omnium libertatem.
urn:cts:omar:stoa0179.stoa001.omar:3.38.1#idus Maiae venere. nullis subrogatis magistratibus privati pro decemviris neque animis ad imperium inhibendum inminutis neque ad speciem honoris insignibus prodeunt. id vero regnum haud dubie videri. deploratur in perpetuum libertas,
urn:cts:omar:stoa0179.stoa001.omar:3.38.2#nec vindex quisquam existit aut futurus videtur. nec ipsi solum desponderant animos, sed contemni coepti erant a finitimis populis imperiumque ibi esse, ubi non esset libertas, indignabantur.
urn:cts:omar:stoa0179.stoa001.omar:3.38.3#Sabini magna manu incursionem in agrum Romanum fecere lateque populati, cum hominum atque pecudum inulti praedas egissent, recepto ad Eretum, quod passim vagatum erat, agmine castra locant spem in discordia Romana ponentes:
urn:cts:omar:stoa0179.stoa001.omar:3.38.4#eam inpedimentum dilectui fore. non nuntii solum, sed per urbem agrestium fuga trepidationem iniecit. decemviri consultant, quid opus facto sit, destituti inter patrum et plebis odia, addit terrorem insuper alium fortuna.
urn:cts:omar:stoa0179.stoa001.omar:3.38.5#aequi alia ex parte castra in Algido locant depopulanturque inde excursionibus Tusculanum agrum. legati ea ab Tusculo praesidium orantes nuntiant.
urn:cts:omar:stoa0179.stoa001.omar:3.38.6#is pavor perculit decemviros, ut senatum simul duobus circumstantibus urbem bellis consulerent.
urn:cts:omar:stoa0179.stoa001.omar:3.38.7#citari iubent in curiam patres haud ignari, quanta invidiae inmineret tempestas: omnes vastati agri periculorumque inminentium causas in se congesturos, temptationemque eam fore abolendi sibi magistratus, ni consensu resisterent imperioque inhibendo acriter in paucos praeferocis animi conatus aliorum conprimerent.
urn:cts:omar:stoa0179.stoa001.omar:3.38.8#postquam audita vox in foro est praeconis patres in curiam ad decemviros vocantis, velut nova res, quia intermiserant iam diu morem consulendi senatus, mirabundam plebem convertit, quidnam incidisset, cur ex tanto intervallo rem desuetam usurparent:
urn:cts:omar:stoa0179.stoa001.omar:3.38.9#hostibus belloque gratiam habendam, quod solitum quicquam liberae civitati fieret. circumspectare omnibus fori partibus senatorem raroque usquam noscitare;
urn:cts:omar:stoa0179.stoa001.omar:3.38.10#curiam inde ac solitudinem circa decemviros intueri, cum et ipsi consensu invisum imperium et plebs, quia privatis ius non esset vocandi senatum, non convenire patres interpretarentur; iam caput fieri libertatem repetentium, si se plebs comitem senatui det et, quem ad modum patres vocati non coeant in senatum, sic plebs abnuat dilectum. haec fremunt plebes.
urn:cts:omar:stoa0179.stoa001.omar:3.38.11#patrum haud fere quisquam in foro, in urbe rari erant. indignitate rerum cesserant in agros suarumque rerum erant omissa publica cura, tantum ab iniuria se abesse rati, quantum a coetu congressuque inpotentium dominorum se amovissent. postquam citati non conveniebant,
urn:cts:omar:stoa0179.stoa001.omar:3.38.12#dimissi circa domos adparitores simul ad pignera capienda sciscitandumque, num consulto detrectarent, referunt senatum in agris esse. laetius id decemviris accidit, quam si praesentes detrectare imperium referrent.
urn:cts:omar:stoa0179.stoa001.omar:3.38.13#iubent acciri omnes senatumque in diem posterum edicunt; qui aliquanto spe ipsorum frequentior convenit. quo facto proditam a patribus plebs libertatem rata, quod iis, qui iam magistratu abissent, privatisque, si vis abesset, tamquam iure cogentibus senatus paruisset.
urn:cts:omar:stoa0179.stoa001.omar:3.39.1#sed magis oboedienter ventum in curiam esse quam obnoxie dictas sententias accepimus.
urn:cts:omar:stoa0179.stoa001.omar:3.39.2#L. Valerium Potitum proditum memoriae est post relationem Ap. Claudii, priusquam ordine sententiae rogarentur, postulando, ut de re publica liceret dicere, prohibentibus minaciter decemviris proditurum se ad plebem denuntiantem tumultum excivisse.
urn:cts:omar:stoa0179.stoa001.omar:3.39.3#nec minus ferociter M. Horatium Barbatum isse in certamen decem Tarquinios appellantem admonentemque Valeriis et Horatiis ducibus pulsos reges.
urn:cts:omar:stoa0179.stoa001.omar:3.39.4#nec nominis homines tum pertaesum esse, quippe quo Iovem appellari fas sit, quo Romulum, conditorem urbis, deincepsque reges, quod sacris etiam ut sollemne retentum sit;
urn:cts:omar:stoa0179.stoa001.omar:3.39.5#superbiam violentiamque tum perosos regis. quae si in rege tum * eodem aut in filio regis ferenda non fuerint, quem laturum in tot privatis?
urn:cts:omar:stoa0179.stoa001.omar:3.39.6#viderent, ne vetando in curia libere homines loqui extra curiam etiam moverent vocem. neque se videre, qui sibi minus privato ad contionem populum vocare quam illis senatum cogere liceat.
urn:cts:omar:stoa0179.stoa001.omar:3.39.7#ubi vellent, experirentur, quanto fortior dolor in libertate sua vindicanda quam cupiditas in iniusta dominatione esset.
urn:cts:omar:stoa0179.stoa001.omar:3.39.8#de bello Sabino eos referre, tamquam maius ullum populo Romano bellum sit quam cum iis, qui legum ferendarum causa creati nihil iuris in civitate reliquerint, qui comitia, qui annuos magistratus, qui vicissitudinem imperitandi, quod unum exaequandae sit libertatis, sustulerint, qui privati fasces et regium imperium habeant.
urn:cts:omar:stoa0179.stoa001.omar:3.39.9#fuisse regibus exactis patricios magistratus, creatos postea post secessionem plebis plebeios: cuius illi partis essent, rogitare. populares? quid enim eos per populum egisse? optimates? qui anno iam prope senatum non habuerint, nunc ita habeant, at de re publica loqui prohibeant?
urn:cts:omar:stoa0179.stoa001.omar:3.39.10#ne nimium in metu alieno spei ponerent; graviora quae patiantur videri iam hominibus, quam quae metuant.
urn:cts:omar:stoa0179.stoa001.omar:3.40.1#haec vociferante Horatio cum decemviri nec irae nec ignoscendi modum reperirent nec, quo evasura res esset, cernerent, C. Claudi, qui patruus Appi decemviri erat,
urn:cts:omar:stoa0179.stoa001.omar:3.40.2#oratio fuit precibus quam iurgio similior, orantis per sui fratris parentisque eius manes, ut civilis potius societatis,
urn:cts:omar:stoa0179.stoa001.omar:3.40.3#in qua natus esset, quam foederis nefarie icti cum collegis meminisset. multo id magis se illius causa orare quam rei publicae;
urn:cts:omar:stoa0179.stoa001.omar:3.40.4#quippe rem publicam, si a volentibus nequeat, ab invitis ius expetituram; sed ex magno certamine magnas excitari ferme iras; earum eventum se horrere.
urn:cts:omar:stoa0179.stoa001.omar:3.40.5#cum aliud, praeterquam de quo rettulissent, decemviri dicere prohiberent, Claudium interpellandi verecundia fuit. sententiam igitur peregit nullum placere senatus consultum fieri.
urn:cts:omar:stoa0179.stoa001.omar:3.40.6#omnesque ita accipiebant, privatos eos a Claudio iudicatos; multique ex consularibus verbo adsensi sunt.
urn:cts:omar:stoa0179.stoa001.omar:3.40.7#alia sententia, asperior in speciem, vim minorem aliquanto habuit, quae patricios coire ad prodendum interregem iubebat. censendo enim quodcumque magistratus esse qui senatum haberent iudicabant, quos privatos fecerat auctor nullius senatus consulti faciendi.
urn:cts:omar:stoa0179.stoa001.omar:3.40.8#ita labente iam causa decemvirorum L. Cornelius Maluginensis, M. Corneli decemviri frater, cum ex consularibus ad ultimum dicendi locum consulto servatus esset, simulando curam belli fratrem collegasque eius tuebatur,
urn:cts:omar:stoa0179.stoa001.omar:3.40.9#quonam fato incidisset, mirari se dictitans, ut decemviros, qui decemviratum petissent, aut soli aut hi maxime oppugnarent;
urn:cts:omar:stoa0179.stoa001.omar:3.40.10#aut quid ita, cum per tot menses vacua civitate nemo, iustine magistratus summae rerum praeessent, controversiam fecerit, nunc demum, cum hostes prope ad portas sint, civilis discordias serant, nisi quod in turbido minus perspicuum fore putent, quid agatur.
urn:cts:omar:stoa0179.stoa001.omar:3.40.11#ceterum—nec enim maiore cura occupatis animis verum esse praeiudicium rei tantae fieri—sibi placere de eo, quod Valerius Horatiusque ante idus Maias decemviros abisse magistratu insimulent, bellis, quae inmineant, perfectis, re publica in tranquillum redacta,
urn:cts:omar:stoa0179.stoa001.omar:3.40.12#senatu disceptante agi et iam nunc ita se parare Ap. Claudium, ut comitiorum, quae decemviris creandis decemvir ipse habuerit, sciat sibi rationem reddendam esse, utrum in unum annum creati sint, an donec leges, quae deessent, perferrentur.
urn:cts:omar:stoa0179.stoa001.omar:3.40.13#in praesentia omnia praeter bellum omitti placere; cuius si falso famam volgatam vanaque non nuntios solum, sed Tusculanorum etiam legatos adtulisse putent, speculatores mittendos censere, qui certius explorata referant;
urn:cts:omar:stoa0179.stoa001.omar:3.40.14#sin fides et nuntiis et legatis habeatur, dilectum primo quoque tempore haberi et decemviros quo' cuique eorum videatur exercitus ducere nec rem aliam praeverti.
urn:cts:omar:stoa0179.stoa001.omar:3.41.1#in hanc sententiam ut discederetur, iuniores patrum evincebant. ferocioresque iterum coorti Valerius Horatiusque vociferari, ut de re publica liceret dicere; dicturos ad populum, si in senatu per factionem non liceat; neque enim sibi privatos aut in curia aut in contione posse obstare neque se imaginariis fascibus eorum cessuros esse.
urn:cts:omar:stoa0179.stoa001.omar:3.41.2#tum Appius, iam prope esse ratus, ut, ni violentiae eorum pari resisteretur audacia, victum imperium esset,
urn:cts:omar:stoa0179.stoa001.omar:3.41.3#'non erit melius' inquit, 'nisi de quo consulimus vocem misisse' et ad Valerium, negantem se privato reticere, lictorem accedere iussit. iam Quiritium fidem inplorante Valerio a curiae limine,
urn:cts:omar:stoa0179.stoa001.omar:3.41.4#L. Cornelius complexus Appium non cui simulabat consulendo diremit certamen; factaque per Cornelium Valerio dicendi gratia, quae vellet, cum libertas non ultra vocem excessisset, decemviri propositum tenuere.
urn:cts:omar:stoa0179.stoa001.omar:3.41.5#consulares quoque ac seniores ab residuo tribuniciae potestatis odio, cuius desiderium plebi multo acrius quam consularis imperii rebantur esse, prope malebant postmodo ipsos decemviros voluntate abire magistratu quam invidia eorum exsurgere rursus plebem;
urn:cts:omar:stoa0179.stoa001.omar:3.41.6#si leniter ducta res sine populari strepitu ad consules redisset, aut bellis interpositis aut moderatione consulum in imperiis exercendis posse in oblivionem tribunorum plebem adduci. silentio patrum edicitur dilectus.
urn:cts:omar:stoa0179.stoa001.omar:3.41.7#iuniores, cum sine provocatione imperium esset, ad nomina respondent. legionibus scriptis inter se decemviri conparant, quos ire ad bellum, quos praeesse exercitibus oporteret. principes inter decemviros erant Q. Fabius
urn:cts:omar:stoa0179.stoa001.omar:3.41.8#et Ap. Claudius. bellum domi maius quam foris apparebat. Appi violentiam aptiorem rati ad conprimendos urbanos motus. in Fabio magis in bono non constans quam navam in malitia ingenium esse.
urn:cts:omar:stoa0179.stoa001.omar:3.41.9#hunc enim virum, egregium olim domi militiaeque, decemviratus collegaeque ita mutaverant, ut Appi quam sui similis mallet esse. huic bellum in Sabinis M'. Rabuleio et Q. Poetelio additis collegis mandatum.
urn:cts:omar:stoa0179.stoa001.omar:3.41.10#M. Cornelius in Algidum missus cum L. Minucio et T. Antonio et K. Duillio et M. Sergio. Sp. Oppium Ap. Claudio adiutorem ad urbem tuendam aequo omnium decemvirorum imperio decernunt.
urn:cts:omar:stoa0179.stoa001.omar:3.42.1#nihilo militiae quam domi melius res publica administrata est.
urn:cts:omar:stoa0179.stoa001.omar:3.42.2#illa modo in ducibus culpa, quod, ut odio essent civibus, fecerant; alia omnis penes milites noxia erat, qui, ne quid ductu atque auspicio decemvirorum prospere usquam gereretur, vinci se per suum atque illorum dedecus patiebantur.
urn:cts:omar:stoa0179.stoa001.omar:3.42.3#fusi et ab Sabinis ad Eretum et in Algido ab Aequis exercitus erant. ab Ereto per silentium noctis profugi propius urbem inter Fidenas Crustumeriamque loco edito castra communierant;
urn:cts:omar:stoa0179.stoa001.omar:3.42.4#persecutis hostibus nusquam se aequo certamine committentes natura loci ac vallo, non virtute aut armis tutabantur.
urn:cts:omar:stoa0179.stoa001.omar:3.42.5#maius flagitium in Algido, maior etiam clades accepta; castra quoque amissa erant, exutusque omnibus utensilibus miles Tusculum se, fide misericordiaque victurus hospitum, quae tamen non fefellerunt, contulerat.
urn:cts:omar:stoa0179.stoa001.omar:3.42.6#Romam tanti erant terrores allati, ut posito iam decemvirali odio patres vigilias in urbe habendas censerent, omnes, qui per aetatem arma ferre possent, custodire moenia ac pro portis stationes agere iuberent,
urn:cts:omar:stoa0179.stoa001.omar:3.42.7#arma Tusculum ac supplementum decernerent decemvirosque ab arce Tusculi degressos in castris militem habere; castra alia a Fidenis in Sabinum agrum transferri belloque ultro inferendo deterreri hostes a consilio urbis oppugnandae.
urn:cts:omar:stoa0179.stoa001.omar:3.43.1#ad clades ab hostibus acceptas duo nefanda facinora decemviri belli domique adiciunt.
urn:cts:omar:stoa0179.stoa001.omar:3.43.2#L. Siccium in Sabinis, per invidiam decemviralem tribunorum creandorum secessionisque mentiones ad vulgus militum sermonibus occultis serentem, prospeculatum ad locum : castris capiendum mittunt.
urn:cts:omar:stoa0179.stoa001.omar:3.43.3#datur negotium militibus, quos miserant expeditionis eius comites, ut eum opportuno adorti loco interficerent.
urn:cts:omar:stoa0179.stoa001.omar:3.43.4#haud inultum interfecere; nam circa repugnantem aliquot insidiatores cecidere, cum ipse se praevalidus pari viribus animo circumventus tutaretur.
urn:cts:omar:stoa0179.stoa001.omar:3.43.5#nuntiant in castra ceteri praecipitatum in insidias esse; Siccium egregie pugnantem militesque quosdam cum eo amissos.
urn:cts:omar:stoa0179.stoa001.omar:3.43.6#primo fides nuntiantibus fuit; profecta deinde cohors ad sepeliendos qui ceciderant decemvirorum permissu, postquam nullum spoliatum ibi corpus Sicciumque in medio iacentem armatum omnibus in eum versis corporibus videre, hostium neque corpus ullum nec vestigia abeuntium, profecto ab suis interfectum memorantes rettulere corpus.
urn:cts:omar:stoa0179.stoa001.omar:3.43.7#invidiaeque plena castra erant, et Romam ferri protinus Siccium placebat, ni decemviri funus militare ei publica inpensa facere maturassent. sepultus ingenti militum maestitia, pessima decemvirorum in vulgus fama est.
urn:cts:omar:stoa0179.stoa001.omar:3.44.1#sequitur aliud in urbe nefas ab libidine ortum, haud minus foedo eventu, quam quod per stuprum caedemque Lucretiae urbe regnoque Tarquinios expulerat, ut non finis solum idem decemviris, qui regibus, sed causa etiam eadem imperii amittendi esset. Ap. Claudium virginis plebeiae stuprandae libido cepit.
urn:cts:omar:stoa0179.stoa001.omar:3.44.2#pater virginis, L. Verginius, honestum ordinem in Algido ducebat, vir exempli recti domi militiaeque. perinde uxor instituta fuerat liberique instituebantur. desponderat filiam L. Icilio tribunicio,
urn:cts:omar:stoa0179.stoa001.omar:3.44.3#viro acri et pro causa plebis expertae virtutis.
urn:cts:omar:stoa0179.stoa001.omar:3.44.4#hanc virginer adultam, forma excellentem Appius amore amens pretio ac spe perlicere adortus, postquam omnia pudore saepta animadvertit, ad crudelem superbamque vim animum convertit.
urn:cts:omar:stoa0179.stoa001.omar:3.44.5#M. Claudio clienti negotium dedit, ut virginem in servitutem adsereret neque cederet secundum libertatem postulantibus vindicias, quod pater puellae abesset, locum iniuriae esse ratus.
urn:cts:omar:stoa0179.stoa001.omar:3.44.6#virgini venienti in forum—ibi namque in tabernaculis litterarum ludi erant—minister decemviri libidinis manum iniecit serva sua natam servamque appellans sequique se iubebat:
urn:cts:omar:stoa0179.stoa001.omar:3.44.7#cunctantem vi abstracturum. pavida puella stupente ad clamorem nutricis fidem Quiritium inplorantis fit concursus. Vergini patris sponsique Icili populare nomen celebratur. notos gratia eorum, turbam indignitas rei virgini conciliat.
urn:cts:omar:stoa0179.stoa001.omar:3.44.8#iam a vi tuta erat, cum adsertor nihil opus esse multitudine concitata ait; se iure grassari, non vi. vocat puellam in ius.
urn:cts:omar:stoa0179.stoa001.omar:3.44.9#auctoribus qui aderant, ut sequeretur, ad tribunal Appi perventum est. notam iudici fabulam petitor, quippe apud ipsum auctorem argumenti, peragit; puellam domi suae natam furtoque inde in domum Vergini translatam suppositam ei esse;
urn:cts:omar:stoa0179.stoa001.omar:3.44.10#id se indicio conpertum adferre probaturumque vel ipso Verginio iudice, ad quem maior pars iniuriae eius pertineat; interim dominum sequi ancillam aequum esse.
urn:cts:omar:stoa0179.stoa001.omar:3.44.11#advocati puellae, cum Verginium rei publicae causa dixissent abesse, biduo adfuturum,
urn:cts:omar:stoa0179.stoa001.omar:3.44.12#si nuntiatum ei sit, iniquum esse absentem de liberis dimicare, postulant, ut rem integram in patris adventum differat, lege ab ipso lata vindicias det secundum libertatem neu patiatur virginem adultam famae prius quam libertatis periculum adire.
urn:cts:omar:stoa0179.stoa001.omar:3.45.1#Appius decreto praefatur, quam libertati faverit, eam ipsam legem declarare, quam Vergini amici postulationi suae praetendant;
urn:cts:omar:stoa0179.stoa001.omar:3.45.2#ceterum ita in ea firmum libertati fore praesidium, si nec causis nec personis variet; in iis enim, qui adserantur in libertatem, quia quivis lege agere possit, id iuris esse; in ea, quae in patris manu sit, neminem esse alium, cui dominus possessione cedat;
urn:cts:omar:stoa0179.stoa001.omar:3.45.3#placere itaque patrem arcessiri, interea iuris sui iacturam adsertorem non facere, quin ducat puellam sistendamque in adventum eius, qui pater dicatur, promittat.
urn:cts:omar:stoa0179.stoa001.omar:3.45.4#adversus iniuriam decreti cum multi magis fremerent, quam quisquam unus recusare auderet, P. Numitorius, puellae avus, et sponsus Icilius interveniunt; dataque inter turbam via,
urn:cts:omar:stoa0179.stoa001.omar:3.45.5#cum multitudo Icili maxime interventu resisti posse Appio crederet, lictor decresse ait vociferantemque Icilium submovet.
urn:cts:omar:stoa0179.stoa001.omar:3.45.6#placidum quoque ingenium tam atrox iniuria accendisset. 'ferro hinc tibi submovendus sum, Appi', inquit, 'ut tacitum feras, quod celari vis.
urn:cts:omar:stoa0179.stoa001.omar:3.45.7#virginem ego hanc sum ducturus nuptamque pudicam habiturus. proinde omnes collegarum quoque lictores convoca; expediri virgas et secures iube; non manebit extra domum patris sponsa Icili.
urn:cts:omar:stoa0179.stoa001.omar:3.45.8#non, si tribunicium auxilium et provocationem plebi Romanae, duas arces libertatis tuendae, ademistis, ideo in liberos quoque nostros coniugesque regnum vestrae libidini datum est.
urn:cts:omar:stoa0179.stoa001.omar:3.45.9#saevite in tergum et in cervices nostras; pudicitia saltem in tuto sit! huic si vis adferetur, ego praesentium Quiritium pro sponsa, Verginius militum pro unica filia, omnes deorum hominumque inplorabimus fidem, neque tu istud umquam decretum sine caede nostra referes.
urn:cts:omar:stoa0179.stoa001.omar:3.45.10#postulo, Appi, etiam atque etiam consideres, quo progrediare.
urn:cts:omar:stoa0179.stoa001.omar:3.45.11#Verginius viderit de filia, ubi venerit, quid agat; hoc tantum sciat, sibi, si huius vindiciis cesserit, condicionem filiae quaerendam esse. me vindicantem sponsam in libertatem vita citius deseret quam fides.'
urn:cts:omar:stoa0179.stoa001.omar:3.46.1#concitata multitudo erat certamenque instare videbatur. lictores Icilium circumsteterant; nec ultra minas tamen processum est,
urn:cts:omar:stoa0179.stoa001.omar:3.46.2#cum Appius non Verginiam defendi ab Icilio, sed inquietum hominem et tribunatum etiam nunc spirantem locum seditionis quaerere diceret.
urn:cts:omar:stoa0179.stoa001.omar:3.46.3#non praebiturum se illi eo die materiam; sed ut iam sciret non id petulantiae suae, sed Verginio absenti et patrio nomini et libertati datum, ius eo die se non dicturum neque decretur interpositurum; a M. Claudio petiturum, ut decederet iure suo vindicarique puellam in posterum diem pateretur;
urn:cts:omar:stoa0179.stoa001.omar:3.46.4#quod nisi pater postero die adfuisset, denuntiare se Icilio similibusque Icili, neque legi suae latorem neque decemviro constantiam defore. nec se utique collegarum lictores convocaturum ad coercendos seditionis auctores; contentum se suis lictoribus fore.
urn:cts:omar:stoa0179.stoa001.omar:3.46.5#cum dilatum tempus iniuriae esset secessissentque advocati puellae, placuit omnium primum fratrem Icili filiumque Numitori, inpigros iuvenes, pergere inde recta ad portam, et, quantum accelerari posset, Verginium acciri e castris:
urn:cts:omar:stoa0179.stoa001.omar:3.46.6#in eo verti puellae salutem, si postero die vindex iniuriae ad tempus praesto esset. iussi pergunt citatisque equis nuntium ad patrem perferunt. cum instaret adsertor puellae,
urn:cts:omar:stoa0179.stoa001.omar:3.46.7#ut vindicaret sponsoresque daret, atque id ipsum agi diceret Icilius sedulo tempus terens, dum praeciperent iter nuntii missi in castra, manus tollere undique multitudo et se quisque paratum ad spondendum Icilio ostendere.
urn:cts:omar:stoa0179.stoa001.omar:3.46.8#atque ille lacrimabundus 'gratum est' inquit; 'crastina die vestra opera utar, sponsorum nunc satis est.' ita vindicatur Verginia spondentibus propinquis.
urn:cts:omar:stoa0179.stoa001.omar:3.46.9#Appius paulisper moratus, ne eius rei causa sedisse videretur, postquam omissis rebus aliis prae cura unius nemo adibat, domum se recepit collegisque in castra scribit, ne Verginio commeatum dent atque etiam in custodia habeant.
urn:cts:omar:stoa0179.stoa001.omar:3.46.10#inprobum consilium serum, ut debuit, fuit, et iam commeatu sumpto profectus Verginius prima vigilia erat, cum postero die mane de retinendo eo nequiquam litterae redduntur.
urn:cts:omar:stoa0179.stoa001.omar:3.47.1#at in urbe prima luce cum civitas in foro expectatione erecta staret, Verginius sordidatus filiam secum obsoleta veste comitantibus aliquot matronis cum ingenti advocatione in forum deducit.
urn:cts:omar:stoa0179.stoa001.omar:3.47.2#circumire ibi et prensare homines coepit et non orare solum precariam opem, sed pro debita petere: se pro liberis eorum ac coniugibus cottidie in acie stare, nec alium virum esse, cuius strenue ac fortiter facta in bello plura memorari possent; quid prodesse, si incolumi urbe, quae capta ultima timeantur, liberis suis sint patienda?
urn:cts:omar:stoa0179.stoa001.omar:3.47.3#haec prope contionabundus circumibat homines.
urn:cts:omar:stoa0179.stoa001.omar:3.47.4#similia his ab Icilio iactabantur. comitatus muliebris plus tacito fletu quam ulla vox movebat. adversus quae omnia obstinato animo Appius—tanta vis amentiae verius quam amoris mentem turbaverat — in tribunal escendit, et ultro querente pauca petitore, quod ius sibi pridie per ambitionem dictum non esset, priusquam aut ille postulatum perageret aut Verginio respondendi daretur locus, Appius interfatur. quem decreto sermonem praetenderit,
urn:cts:omar:stoa0179.stoa001.omar:3.47.5#forsan aliquem verum auctores antiqui tradiderint; quia nusquam ullum in tanta foeditate decreti veri similem invenio, id, quod constat, nudum videtur proponendum, decresse vindicias secundum servitutem.
urn:cts:omar:stoa0179.stoa001.omar:3.47.6#primo stupor omnes admiratione rei tam atrocis defixit; silentium inde aliquamdiu tenuit. dein, cum M. Claudius circumstantibus matronis iret ad prendendam virginem lamentabilisque eum mulierum comploratio excepisset,
urn:cts:omar:stoa0179.stoa001.omar:3.47.7#Verginius intentans in Appium manus 'Icilio' inquit, 'Appi, non tibi filiam despondi et ad nuptias, non ad stuprum educavi. placet pecudum ferarumque ritu promiscue in concubitus ruere? passurine haec isti sint, nescio; non spero esse passuros illos, qui arma habent.'
urn:cts:omar:stoa0179.stoa001.omar:3.47.8#cum repelleretur adsertor virginis a globo mulierum circumstantiumque advocatorum, silentium factum per praeconem.
urn:cts:omar:stoa0179.stoa001.omar:3.48.1#Decemvir, alienatus ad libidinem animo, negat ex hesterno tantum convicio Icili violentiaque Vergini, cuius testem populum Romanum habeat, sed certis quoque indiciis conpertum se habere nocte tota coetus in urbe factos esse ad movendam seditionem.
urn:cts:omar:stoa0179.stoa001.omar:3.48.2#itaque se haud inscium eius dimicationis cum armatis descendisse, non ut quemquam quietum violaret, sed ut turbantes civitatis otium pro maiestate imperii coerceret. 'proinde quiesse erit melius;
urn:cts:omar:stoa0179.stoa001.omar:3.48.3#i' inquit, victorr, submove turbam et da viam domino ad prendendum mancipium!' cum haec intonuisset plenus irae, multitudo ipsa se sua sponte dimovit, desertaque praeda iniuriae puella stabat.
urn:cts:omar:stoa0179.stoa001.omar:3.48.4#tum Verginius, ubi nihil usquam auxilii vidit, 'quaeso' inquit, 'Appi, primum ignosce patrio dolori, si quo inclementius in te sum invectus; deinde sinas hic coram virgine nutricem percontari, quid hoc rei sit, ut, si falso pater dictus sum, aequiore hinc animo discedam.'
urn:cts:omar:stoa0179.stoa001.omar:3.48.5#data venia seducit filiam ac nutricem prope Cloacinae ad tabernas, quibus nunc novis est nomen, atque ibi ab lanio cultro arrepto 'hoc te uno quo possum' ait 'modo, filia, in libertatem vindico.' pectus deinde puellae transfigit respectansque ad tribunal 'te' inquit, 'Appi, tuumque caput sanguine hoc consecro.'
urn:cts:omar:stoa0179.stoa001.omar:3.48.6#clamore ad tam atrox facinus orto excitus Appius conprendi Verginium iubet. ille ferro quacumque ibat viam facere, donec multitudine etiam prosequentium tuente ad portam perrexit.
urn:cts:omar:stoa0179.stoa001.omar:3.48.7#Icilius Numitoriusque exangue corpus sublatum ostentant populo; scelus Appi, puellae infelicem formam, necessitatem patris deplorant. sequentes clamitant matronae:
urn:cts:omar:stoa0179.stoa001.omar:3.48.8#eamne liberorum procreandorum condicionem, ea pudicitiae praemia esse?, cetera, quae in tali re muliebris dolor, quo est maestior inbecillo animo, eo miserabilia magis querentibus subicit.
urn:cts:omar:stoa0179.stoa001.omar:3.48.9#virorum et maxime Icili vox tota tribuniciae potestatis ac provocationis ad populum ereptae publicarumque indignationum erat.
urn:cts:omar:stoa0179.stoa001.omar:3.49.1#concitatur multitudo partim atrocitate sceleris, partim spe per occasionem repetendae libertatis.
urn:cts:omar:stoa0179.stoa001.omar:3.49.2#Appius nunc vocari Icilium, nunc retractantem arripi, postremo, cum locus adeundi apparitoribus non daretur, ipse cum agmine patriciorum iuvenum per turbam vadens in vincula duci iubet.
urn:cts:omar:stoa0179.stoa001.omar:3.49.3#iam circa Icilium non solum multitudo, sed duces quoque multitudinis erant, L. Valerius et M. Horatius, qui repulso lictore, si iure ageret, vindicare se a privato Icilium aiebant; si vim adferre conaretur, ibi quoque haud inpares fore. hinc atrox rixa oritur.
urn:cts:omar:stoa0179.stoa001.omar:3.49.4#Valerium Horatiumque lictor decemviri invadit; franguntur a multitudine fasces. in contionem Appius escendit; secuntur Horatius Valeriusque. . eos contio audit;
urn:cts:omar:stoa0179.stoa001.omar:3.49.5#decemviro obstrepitur. iam pro imperio Valerius discedere a privato lictores iubebat, cum fractis animis Appius vitae metuens in domum se propinquam foro insciis adversariis capite obvoluto recipit.
urn:cts:omar:stoa0179.stoa001.omar:3.49.6#Sp. Oppius, ut auxilio collegae esset, in forum ex altera parte inrumpit. videt imperium vi victum. agitatus deinde consiliis, ad quae ex omni parte adsentiendo multis auctoribus trepidaverat, senatum postremo vocari iussit.
urn:cts:omar:stoa0179.stoa001.omar:3.49.7#ea res, quod magnae parti patrum displicere acta decemvirorum videbantur, spe per senatum finiendae potestatis eius multitudinem sedavit. senatus
urn:cts:omar:stoa0179.stoa001.omar:3.49.8#nec plebem inritandam censuit et multo magis providendum, ne quid Verginii adventus in exercitu motus faceret.
urn:cts:omar:stoa0179.stoa001.omar:3.50.1#itaque missi iuniores patrum in castra, quae tum in monte Vecilio erant, nuntiant decemviris, ut omni ope ab seditione milites contineant.
urn:cts:omar:stoa0179.stoa001.omar:3.50.2#ibi Verginius maiorem, quam reliquerat in urbe, motum excivit.
urn:cts:omar:stoa0179.stoa001.omar:3.50.3#nam praeterquam quod agmine prope quadringentorum hominum veniens, qui ab urbe indignitate rei accensi comites ei se dederant, conspectus est, strictum etiam telum respersusque ipse cruore tota in se castra convertit. et togae multifariam in castris visae maioris aliquanto, quam erat, speciem urbanae multitudinis fecerant.
urn:cts:omar:stoa0179.stoa001.omar:3.50.4#quaerentibus, quid rei esset, flens diu vocem non misit; tandem, ut iam ex trepidatione concurrentium turba constitit ac silentium fuit, ordine cuncta, ut gesta erant, exposuit.
urn:cts:omar:stoa0179.stoa001.omar:3.50.5#supinas deinde tendens manus commilitones appellans orabat, ne, quod scelus Ap. Claudi esset, sibi attribuerent neu se ut parricidam liberum aversarentur.
urn:cts:omar:stoa0179.stoa001.omar:3.50.6#sibi vitam filiae sua cariorem fuisse, si liberae ac pudicae vivere licitum fuisset; cum velut servam ad stuprum rapi videret, morte amitti melius ratum quam contumelia liberos, misericordia se in speciem crudelitatis lapsum.
urn:cts:omar:stoa0179.stoa001.omar:3.50.7#nec se superstitem filiae futurum fuisse, nisi spem ulciscendae mortis eius in auxilio commilitonum habuisset. illis quoque enim filias, sorores coniugesque esse, nec cum filia sua libidinem Ap. Claudi extinctam esse, sed quo inpunitior sit, eo effrenatiorem fore.
urn:cts:omar:stoa0179.stoa001.omar:3.50.8#aliena calamitate documentum datum illis cavendae similis iniuriae. quod ad se adtineat, uxorem sibi fato ereptam, filiam, quia non ultra pudica victura fuerit, miseram, sed honestam mortem occubuisse;
urn:cts:omar:stoa0179.stoa001.omar:3.50.9#non esse iam Appi libidini locum in domo sua; ab alia violentia eius eodem se animo suum corpus vindicaturum, quo vindicaverit filiae; ceteri sibi ac liberis suis consulerent.
urn:cts:omar:stoa0179.stoa001.omar:3.50.10#haec Verginio vociferanti succlamabat multitudo nec illius dolori nec suae libertati se defuturos. et inmixti turbae militum togati eadem illa querendo docendoque, quanto visa quam audita indigniora oportuerit videri, simul profligatam iam rem nuntiando Romae esse,
urn:cts:omar:stoa0179.stoa001.omar:3.50.11#insecutique, qui Appium prope interemptum in exilium abisse dicerent, perpulerunt, ut ad arma conclamaretur vellerentque signa et Romam proficiscerentur.
urn:cts:omar:stoa0179.stoa001.omar:3.50.12#decemviri, simul iis, quae videbant, iisque quae acta Romae audierant, perturbati, alius in aliam partem castrorum ad sedandos motus discurrunt. et leniter agentibus responsum non redditur; imperium si quis inhiberet, et viros et armatos se esse respondetur.
urn:cts:omar:stoa0179.stoa001.omar:3.50.13#eunt agmine ad urbem et Aventinum insidunt, ut quisque occurrerat, plebem ad repetendam libertatem creandosque tribunos plebis adhortantes. alia vox nulla violenta audita est. senatum Sp. Oppius habet.
urn:cts:omar:stoa0179.stoa001.omar:3.50.14#nihil placet aspere agi:
urn:cts:omar:stoa0179.stoa001.omar:3.50.15#quippe ab ipsis datum locum seditioni esse. mittuntur tres legati consulares Sp. Tarpeius, C. Iulius, P. Sulpicius, qui quaererent senatus verbis, cuius iussu castra deseruissent, aut quid sibi vellent, qui armati Aventinum obsedissent belloque averso ab hostibus patriam suam cepissent.
urn:cts:omar:stoa0179.stoa001.omar:3.50.16#non defuit, quod responderetur; deerat, qui daret responsum nullodum certo duce nec satis audentibus singulis invidiae se offerre. id modo a a multitudine conclamatum est, ut L. Valerium et M. Horatium ad se mitterent: iis se daturos responsum.
urn:cts:omar:stoa0179.stoa001.omar:3.51.1#dimissis legatis admonet milites Verginius in re non maxima paulo ante trepidatum esse, quia sine capite multitudo fuerit, responsumque quamquam non inutiliter, fortuito tamen magis consensu quam communi consilio esse.
urn:cts:omar:stoa0179.stoa001.omar:3.51.2#placere decem creari, qui summae rei praeessent, militarique honore tribunos militum appellari.
urn:cts:omar:stoa0179.stoa001.omar:3.51.3#cum ad eum ipsum primum is honos deferretur, 'melioribus meis vestrisque rebus reservate' inquit 'ista de me iudicia;
urn:cts:omar:stoa0179.stoa001.omar:3.51.4#nec mihi filia inulta honorem ullum iucundum esse patitur, nec in perturbata re publica eos utile est praeesse vobis, qui proximi invidiae sint.
urn:cts:omar:stoa0179.stoa001.omar:3.51.5#si quis usus mei est, nihilo minor ex privato capietur.'
urn:cts:omar:stoa0179.stoa001.omar:3.51.6#ita decem numero tribunos militares creant. neque in Sabinis quievit exercitus.
urn:cts:omar:stoa0179.stoa001.omar:3.51.7#ibi quoque auctore Icilio Numitorioque secessio ab decemviris facta est non minore motu animorum Sicci caedis memoria renovata, quam quem nova fama de virgine adeo foede ad libidinem petita accenderat.
urn:cts:omar:stoa0179.stoa001.omar:3.51.8#Icilius, ubi audivit tribunos militum in Aventino creatos, ne comitiorum militarium praerogativam urbana comitia iisdem tribunis plebis creandis sequerentur,
urn:cts:omar:stoa0179.stoa001.omar:3.51.9#peritus rerum popularium inminensque ei potestati et ipse, priusquam iretur ad urbem, pari potestate eundem numerum ab suis creandum curat.
urn:cts:omar:stoa0179.stoa001.omar:3.51.10#porta Collina urbem intravere sub signis mediaque urbe agmine in Aventinum pergunt. ibi coniuncti alteri exercitui viginti tribunis militum negotium dederunt, ut ex suo numero duos crearent, qui summae rerum praeessent. M. Oppium, Sex. Manilium creant.
urn:cts:omar:stoa0179.stoa001.omar:3.51.11#patres solliciti de summa rerum, cum senatus cottidie esset, iurgiis saepius terunt tempus quam consiliis. Sicci caedes decemviris
urn:cts:omar:stoa0179.stoa001.omar:3.51.12#et Appiana libido et dedecora militiae obiciebantur. placebat Valerium Horatiumque ire in Aventinum. illi negabant se aliter ituros, quam si decemviri deponerent insignia magistratus eius, quo anno iam ante abissent.
urn:cts:omar:stoa0179.stoa001.omar:3.51.13#decemviri querentes se in ordinem cogi non ante quam perlatis legibus, quarum causa creati essent, deposituros imperium se aiebant.
urn:cts:omar:stoa0179.stoa001.omar:3.52.1#per M. Duillium, qui tribunus plebis fuerat, certior facta plebs contentionibus adsiduis nihil transigi, in Sacrum montem ex Aventino transit adfirmante Duillio non prius,
urn:cts:omar:stoa0179.stoa001.omar:3.52.2#quam deseri urbem videant, curam in animos patrum descensuram; admoniturum Sacrum montem constantiae plebis, sciturosque sine restituta potestate tribunicia redigi in concordiam resne queant. via Nomentana,
urn:cts:omar:stoa0179.stoa001.omar:3.52.3#cui tum Ficulensi nomen fuit, profecti castra in monte Sacro locavere modestiam patrum suorum nihil violando imitati. secuta exercitum plebs nullo, qui per aetatem ire posset, retractante.
urn:cts:omar:stoa0179.stoa001.omar:3.52.4#prosecuntur coniuges liberique, cuinam se relinquerent in ea urbe, in qua nec pudicitia nec libertas sancta esset, miserabiliter rogitantes. cum vasta Romae omnia insueta solitudo fecisset,
urn:cts:omar:stoa0179.stoa001.omar:3.52.5#in foro praeter paucos seniorum nemo esset, vocatis utique in senatum patribus desertum apparuisset forum, plures iam quam Horatius ac Valerius vociferabantur: 'quid exspectabitis, patres conscripti?
urn:cts:omar:stoa0179.stoa001.omar:3.52.6#si decemviri finem pertinaciae non faciunt, ruere ac deflagrare omnia passuri estis? quod autem istud imperium est, decemviri, quod amplexi tenetis?
urn:cts:omar:stoa0179.stoa001.omar:3.52.7#tectis ac parietibus iura dicturi estis? non pudet lictorum vestrorum maiorem prope numerum in foro conspici quam togatorum aliorum? quid, si hostes ad urbem veniant, facturi estis? quid, si plebs mox, ubi parum secessione moveamur, armata veniat?
urn:cts:omar:stoa0179.stoa001.omar:3.52.8#occasune urbis vultis finire imperium? atqui aut plebs non est habenda, aut habendi sunt tribuni plebis. nos citius caruerimus patriciis magistratibus quam illi plebeis.
urn:cts:omar:stoa0179.stoa001.omar:3.52.9#novam inexpertamque eam potestatem eripuere patribus nostris; nedum hac dulcedine semel capti ferant desiderium, cum praesertim nec nos temperemus imperiis, quo minus illi auxilii egeant?'
urn:cts:omar:stoa0179.stoa001.omar:3.52.10#cum haec ex omni parte iactarentur, victi consensu decemviri futuros se, quando ita videatur, in potestate patrum adfirmant.
urn:cts:omar:stoa0179.stoa001.omar:3.52.11#id modo simul orant ac monent, ut ipsis ab invidia caveatur nec suo sanguine ad supplicia patrum plebem adsuefaciant.
urn:cts:omar:stoa0179.stoa001.omar:3.53.1#tum Valerius Horatiusque missi ad plebem condicionibus quibus videretur revocandam conponendasque res decemviris quoque ab ira et impetu multitudinis praecavere iubentur.
urn:cts:omar:stoa0179.stoa001.omar:3.53.2#profecti gaudio ingenti plebis in castra accipiuntur, quippe liberatores haud dubie et motus initio et exitu rei.
urn:cts:omar:stoa0179.stoa001.omar:3.53.3#ob haec iis advenientibus gratiae actae. Icilius pro multitudine verba facit. idem, cum de condicionibus ageretur, quaerentibus legatis, quae postulata plebis essent, conposito iam ante adventum legatorum consilio ea postulavit, ut appareret in aequitate rerum plus quam in armis reponi spei.
urn:cts:omar:stoa0179.stoa001.omar:3.53.4#potestatem enim tribuniciam provocationemque repetebant, quae ante decemviros creatos auxilia plebis fuerant, et ne cui fraudi esset concisse milites aut plebem ad repetendam per secessionem libertatem.
urn:cts:omar:stoa0179.stoa001.omar:3.53.5#de decemvirorum modo supplicio atrox postulatum fuit: dedi quippe eos aequum censebant vivosque igni concrematuros minabantur. legati ad ea: '
urn:cts:omar:stoa0179.stoa001.omar:3.53.6#quae consilii fuerunt, adeo aequa postulastis, ut ultro vobis deferenda fuerint; libertati enim ea praesidia petitis, non licentiae ad inpugnandos alios.
urn:cts:omar:stoa0179.stoa001.omar:3.53.7#irae vestrae magis ignoscendum quam indulgendum est, quippe qui crudelitatis odio in crudelitatem ruitis et prius paene, quam ipsi liberi sitis, dominari iam in adversarios vultis.
urn:cts:omar:stoa0179.stoa001.omar:3.53.8#numquamne quiescet civitas nostra a suppliciis aut patrum in plebem Romanam aut plebis in patres?
urn:cts:omar:stoa0179.stoa001.omar:3.53.9#scuto vobis magis quam gladio opus est. satis superque humilis est, qui iure aequo in civitate vivit nec inferendo iniuriam nec patiendo.
urn:cts:omar:stoa0179.stoa001.omar:3.53.10#etiam si quando metuendos vos praebituri estis, cum reciperatis magistratibus legibusque vestris iudicia penes vos erunt de capite nostro fortunisque, tunc ut quaeque causa erit statuetis; nunc libertatem repeti satis est.'
urn:cts:omar:stoa0179.stoa001.omar:3.54.1#facerent ut vellent permittentibus cunctis mox redituros se legati rebus perfectis adfirmant.
urn:cts:omar:stoa0179.stoa001.omar:3.54.2#profecti cum mandata plebis patribus exposuissent, alii decemviri, quando quidem praeter spem ipsorum supplicii sui nulla mentio fieret, haud quicquam abnuere;
urn:cts:omar:stoa0179.stoa001.omar:3.54.3#Appius, truci ingenio et invidia praecipua, odium in se aliorum suo in eos metiens odio 'haud ignaro' inquit 'imminet fortuna.
urn:cts:omar:stoa0179.stoa001.omar:3.54.4#video, donec arma adversariis tradantur, differri adversus nos certamen. dandus invidiae est sanguis. nihil ne ego quidem moror, quo minus decemviratu abeam.'
urn:cts:omar:stoa0179.stoa001.omar:3.54.5#factum senatus consultum, ut decemviri se primo quoque tempore magistratu abdicarent, Q. Furius pontifex maximus tribunos plebis crearet, et ne cui fraudi esset secessio militum plebisque.
urn:cts:omar:stoa0179.stoa001.omar:3.54.6#his senatus consultis perfectis dimisso senatu decemviri prodeunt in contionem abdicantque se magistratu ingenti hominum laetitia. nuntiantur haec plebi.
urn:cts:omar:stoa0179.stoa001.omar:3.54.7#legatos quidquid in urbe hominum supererat prosequitur. huic multitudini laeta alia turba ex castris occurrit. congratulantur libertatem concordiamque civitati restitutam.
urn:cts:omar:stoa0179.stoa001.omar:3.54.8#legati pro contione: 'quod bonum, faustum felixque sit vobis reique publicae, redite in patriam ad penates, coniuges liberosque vestros; sed, qua hic modestia fuistis, ubi nullius ager in tot rerum usu necessario tantae multitudini est violatus, eam modestiam ferte in urbem! in Aventinum ite, unde profecti estis!
urn:cts:omar:stoa0179.stoa001.omar:3.54.9#ibi felici loco, ubi prima initia inchoastis libertatis vestrae, tribunos plebi creabitis. praesto erit pontifex maximus, qui comitia habeat.'
urn:cts:omar:stoa0179.stoa001.omar:3.54.10#ingens adsensus alacritasque cuncta adprobantium fuit. convellunt inde signa profectique Romam certant cum obviis gaudio. armati per urbem silentio in Aventinum perveniunt.
urn:cts:omar:stoa0179.stoa001.omar:3.54.11#ibi extemplo pontifice maximo comitia habente tribunos plebis creaverunt, omnium primum L. Verginium, inde L. Icilium et P. Numitorium, avunculum Vergini,
urn:cts:omar:stoa0179.stoa001.omar:3.54.12#auctores secessionis, tum C. Sicinium, progeniem eius, quem primum tribunum plebis creatum in Sacro monte proditum memoriae est, et M. Duillium, qui tribunatum insignem ante decemviros creatos gesserat nec in decemviralibus certaminibus plebi defuerat. spe deinde magis quam meritis electi M. Titinius,
urn:cts:omar:stoa0179.stoa001.omar:3.54.13#M. Pomponius, C. Apronius, P. Villius, C. Oppius.
urn:cts:omar:stoa0179.stoa001.omar:3.54.14#tribunatu inito L. Icilius extemplo plebem rogavit, et plebs scivit, ne cui fraudi esset secessio ab decemviris facta.
urn:cts:omar:stoa0179.stoa001.omar:3.54.15#confestim de consulibus creandis cum provocatione M. Duillius rogationem pertulit. ea omnia in pratis Flaminiis concilio plebis acta, quem nunc circum Flaminium appellant.
urn:cts:omar:stoa0179.stoa001.omar:3.55.1#per interregem deinde consules creati L. Valerius, M. Horatius, qui extemplo magistratum occeperunt. quorum consulatus popularis sine ulla patrum iniuria nec sine offensione fuit;
urn:cts:omar:stoa0179.stoa001.omar:3.55.2#quidquid enim libertati plebis caveretur, id suis decedere opibus credebant.
urn:cts:omar:stoa0179.stoa001.omar:3.55.3#omnium primum, cum velut in controverso iure esset, tenerenturne patres plebi scitis, legem centuriatis comitiis tulere, ut, quod tributim plebes iussisset, populum teneret; qua lege tribuniciis rogationibus telum acerrimum datum est.
urn:cts:omar:stoa0179.stoa001.omar:3.55.4#aliam deinde consularem legem de provocatione, unicum praesidium libertatis, decemvirali potestate eversam, non restituunt modo, sed etiam in posterum muniunt sanciendo novam legem,
urn:cts:omar:stoa0179.stoa001.omar:3.55.5#ne quis ullum magistratum sine provocatione crearet; qui creasset, eum ius fasque esset occidi, neve ea caedes capitalis noxae haberetur.
urn:cts:omar:stoa0179.stoa001.omar:3.55.6#et cum plebem hinc provocatione, hinc tribunicio auxilio satis firmassent, ipsis quoque tribunis, ut sacrosancti viderentur, cuius rei prope iam memoria aboleverat,
urn:cts:omar:stoa0179.stoa001.omar:3.55.7#relatis quibusdam ex magno intervallo caerimoniis renovarunt, et cum religione inviolatos eos tum lege etiam fecerunt sanciendo, ut, qui tribunis plebis, aedilibus, iudicibus decemviris nocuisset, eius caput Iovi sacrum esset, familia ad aedem Cereris, Liberi Liberaeque venum iret.
urn:cts:omar:stoa0179.stoa001.omar:3.55.8#hac lege iuris interpretes negant quemquam sacrosanctum esse, sed eum, qui eorum cuiquam nocuerit, Iovi sacrum sanciri;
urn:cts:omar:stoa0179.stoa001.omar:3.55.9#itaque aedilem prendi ducique a maioribus magistratibus, quod etsi non iure fiat—noceri enim ei, cui hac lege non liceat—, tamen argumentum esse non haberi pro sacrosancto aedilem;
urn:cts:omar:stoa0179.stoa001.omar:3.55.10#tribunos vetere iure iurando plebis, cum primum eam potestatem creavit, sacrosanctos esse.
urn:cts:omar:stoa0179.stoa001.omar:3.55.11#fuere, qui interpretarentur eadem hac Horatia lege consulibus quoque et praetoribus, quia eisdem auspiciis quibus consules crearentur, cautum esse; iudicem enim consulem appellari.
urn:cts:omar:stoa0179.stoa001.omar:3.55.12#quae refellitur interpretatio, quod iis temporibus nondum consulem iudicem, sed praetorem appellari mos fuerit.
urn:cts:omar:stoa0179.stoa001.omar:3.55.13#hae consulares leges fiere. institutum etiam ab iisdem consulibus, ut senatus consulta in aedem Cereris ad aediles plebis deferrentur, quae antea arbitrio consulum supprimebantur vitiabanturque.
urn:cts:omar:stoa0179.stoa001.omar:3.55.14#M. Duillius deinde tribunus plebis plebem rogavit plebesque scivit, qui plebem sine tribunis reliquisset quique magistratum sine provocatione creasset, tergo ac capite puniretur.
urn:cts:omar:stoa0179.stoa001.omar:3.55.15#haec omnia ut invitis, ita non adversantibus patriciis transacta, quia nondum in quemquam unum saeviebatur.
urn:cts:omar:stoa0179.stoa001.omar:3.56.1#fundata deinde et potestate tribunicia et plebis libertate tum tribuni adgredi singulos tutum maturumque iam rati accusatorem primum Verginium et Appium reum deligunt.
urn:cts:omar:stoa0179.stoa001.omar:3.56.2#cum diem Appio Verginius dixisset et Appius stipatus patriciis iuvenibus in forum descendisset, redintegrata extemplo est omnibus memoria foedissimae potestatis, cum ipsum satellitesque eius vidissent.
urn:cts:omar:stoa0179.stoa001.omar:3.56.3#tum Verginius toratio' inquit 'rebus dubiis inventa est; itaque neque ego accusando apud vos eum tempus teram, a cuius crudelitate vosmet ipsi armis vindicastis, nec istum ad cetera scelera inpudentiam in defendendo se adicere patiar.
urn:cts:omar:stoa0179.stoa001.omar:3.56.4#omnium igitur tibi, Appi Claudi, quae impie nefarieque per biennium alia super alia es ausus, gratiam facio; unius tantum criminis nisi iudicem dices, te ab libertate in servitutem contra leges vindicias non dedisse, in vincla te duci iubebo.' nec in tribunicio auxilio Appius
urn:cts:omar:stoa0179.stoa001.omar:3.56.5#nec in iudicio populi ullam spem habebat;
urn:cts:omar:stoa0179.stoa001.omar:3.56.6#tamen et tribunos appellavit et nullo morante arreptus a viatore 'provoco' inquit. audita vox una vindex libertatis, ex eo missa ore, quo vindiciae nuper ab libertate dictae erant, silentium fecit.
urn:cts:omar:stoa0179.stoa001.omar:3.56.7#et dum pro se quisque deos tandem esse et non neglegere humana fremunt, et superbiae crudelitatique etsi seras, non leves tamen venire poenas:
urn:cts:omar:stoa0179.stoa001.omar:3.56.8#provocare, qui provocationem sustulisset, et inplorare praesidium populi, qui omnia iura populi obtrisset, rapique in vincla egentem iure libertatis, qui liberum corpus in servitutem addixisset, ipsius Appi inter contionis murmur fidem populi Romani inplorantis vox audiebatur.
urn:cts:omar:stoa0179.stoa001.omar:3.56.9#maiorum merita in rem publicam domi militiaeque commemorabat, suum infelix erga plebem Romanam studium, quo aequandarum legum causa cum maxima offensione patrum consulatu abisset, suas leges, quibus manentibus lator earum in vincla ducatur.
urn:cts:omar:stoa0179.stoa001.omar:3.56.10#ceterum sua propria bona malaque, cum causae dicendae data facultas sit, tum se experturum; in praesentia se communi iure civitatis civem Romanum die dicta postulare, ut dicere liceat, ut iudicium populi Romani experiri.
urn:cts:omar:stoa0179.stoa001.omar:3.56.11#non ita se invidiam pertimuisse, ut nihil in aequitate et misericordia civium suorum spei habeat. quod si indicta causa in vincla ducatur, iterum se tribunos plebei appellare et monere, ne imitentur quos oderint.
urn:cts:omar:stoa0179.stoa001.omar:3.56.12#quod si tribuni eodem foedere obligatos se fateantur tollendae appellationis, in quod conspirasse decemviros criminati sint, at se provocare ad populum; inplorare leges de provocatione et consulares et tribunicias eo ipso anno latas.
urn:cts:omar:stoa0179.stoa001.omar:3.56.13#quem enim provocaturum, si hoc indemnato indicta causa non liceat? cui plebeio et humili praesidium in legibus fore, si Appi Claudio non sit? se documento futurum, utrum novis legibus dominatio an libertas firmata sit et appellatio provocatioque adversus iniuriam magistratuum ostentata tantum inanibus litteris an vere data sit.
urn:cts:omar:stoa0179.stoa001.omar:3.57.1#Contra ea Verginius unum Ap. Claudium et legum expertem et civilis et humani foederis esse aiebat. respicerent tribunal homines,
urn:cts:omar:stoa0179.stoa001.omar:3.57.2#castellum omnium scelerum, ubi decemvir ille perpetuus bonis, tergo, sanguini civium infestus, virgas securesque omnibus minitans, deorum hominumque contemptor,
urn:cts:omar:stoa0179.stoa001.omar:3.57.3#carnificibus, non lictoribus stipatus, iam ab rapinis et caedibus animo ad libidinem verso virginem ingenuam in oculis populi Romani velut bello captam ab complexu patris abreptam ministro cubiculi sui clienti dono dederit;
urn:cts:omar:stoa0179.stoa001.omar:3.57.4#ubi crudeli decreto nefandisque vindiciis dextram patris in filiam armaverit; ubi tollentis corpus semianime virginis sponsum avumque in carcerem duci iusserit, stupro interpellato magis quam caede motus. et illi carcerem aedificatum esse, quod domicilium plebis Romanae vocare sit solitus.
urn:cts:omar:stoa0179.stoa001.omar:3.57.5#proinde ut ille iterum ac saepius provocet, sic se iterum ac saepius iudicem illi ferre, ni vindicias ab libertate in servitutem dederit; si ad iudicem non eat, pro damnato in vincla duci iubere.
urn:cts:omar:stoa0179.stoa001.omar:3.57.6#ut haud quoquam inprobante sic magno motu animorum, cum tanti viri supplicio suamet plebi iam nimia libertas videretur, in carcerem est coniectus. tribunus ei diem prodixit. inter haec ab Latinis
urn:cts:omar:stoa0179.stoa001.omar:3.57.7#et Hernicis legati gratulatum de concordia patrum ac plebis Romam venerunt donumque ob eam Iovi optumo maximo coronam auream in Capitolium tulere parvi ponderis, prout res haud opulentae erant colebanturque religiones pie magis quam magnifice.
urn:cts:omar:stoa0179.stoa001.omar:3.57.8#iisdem auctoribus cognitum est Aequos Volscosque summa vi bellum apparare.
urn:cts:omar:stoa0179.stoa001.omar:3.57.9#itaque partiri provincias consules iussi. Horatio Sabini, Valerio Aequi evenere. cum ad ea bella dilectum edixissent, favore plebis non iuniores modo, sed emeritis etiam stipendiis pars magna voluntariorum ad nomina danda praesto fuere, eoque non copia modo, sed genere etiam militum, veteranis admixtis, firmior exercitus fuit. priusquam urbe egrederentur,
urn:cts:omar:stoa0179.stoa001.omar:3.57.10#leges decemvirales, quibus tabulis duodecim est nomen, in aes incisas in publico proposuerunt. sunt, qui iussu tribunorum aediles functos eo ministerio scribant.
urn:cts:omar:stoa0179.stoa001.omar:3.58.1#C. Claudius, qui perosus decemvirorum scelera et ante omnes fratris filii superbiae infestus Regillum antiquam in patriam se contulerat, is magno iam natu, cum ad pericula eius deprecanda redisset, cuius vitia fugerat, sordidatus cum gentilibus clientibusque in foro prensabat singulos orabatque,
urn:cts:omar:stoa0179.stoa001.omar:3.58.2#ne Claudiae genti eam inustam maculam vellent, ut carcere et vinculis viderentur digni. virum honoratissimae imaginis futurum ad posteros, legum latorem conditoremque Romani iuris, iacere vinctum inter fures nocturnos ac latrones.
urn:cts:omar:stoa0179.stoa001.omar:3.58.3#averterent ab ira parumper ad cognitionem cogitationemque animos et potius unum tot Claudiis deprecantibus condonarent, quam propter unius odium multorum preces aspernarentur.
urn:cts:omar:stoa0179.stoa001.omar:3.58.4#se quoque id generi ac nomini dare nec cum eo in gratiam redisse, cuius adversae fortunae velit succursum. virtute libertatem recuperatam esse; dementia concordiam ordinum stabiliri posse.
urn:cts:omar:stoa0179.stoa001.omar:3.58.5#erant, quos moveret sua magis pietate quam eius, pro quo agebat, causa; sed Verginius sui potius ut misererentur orabat filiaeque nec gentis Claudiae regnum in plebem sortitae, sed necessariorum Verginiae, trium tribunorum, preces audirent, qui ad auxilium plebis creati ipsi plebis fidem atque auxilium inplorarent.
urn:cts:omar:stoa0179.stoa001.omar:3.58.6#iustiores hae lacrimae videbantur. itaque spe incisa, priusquam prodicta dies adesset, Appius mortem sibi conscivit.
urn:cts:omar:stoa0179.stoa001.omar:3.58.7#subinde arreptus a P. Numitorio Sp. Oppius, proximus invidiae, quod in urbe fuerat, cum iniustae vindiciae a collega dicerentur.
urn:cts:omar:stoa0179.stoa001.omar:3.58.8#plus tamen facta iniuria Oppio quam non prohibita invidiae fecit. testis productus, qui septem et viginti enumeratis stipendiis octiens extra ordinem donatus donaque ea gerens in conspectu populi, scissa veste tergum laceratum virgis ostendit nihilum deprecans, quin, si quam suam noxam reus dicere posset, privatus iterum in se saeviret.
urn:cts:omar:stoa0179.stoa001.omar:3.58.9#Op. pius quoque ductus in vincula est et ante iudicii diem finem ibi vitae fecit. bona Claudii Oppiique tribuni publicavere. collegae eorum exilii causa solum verterunt:
urn:cts:omar:stoa0179.stoa001.omar:3.58.10#bona publicata sunt. et M. Claudius adsertor Verginiae, die dicta damnatus ipso remittente Verginio ultimam poenam dimissus Tibur exulatum abiit, manesque Verginiae,
urn:cts:omar:stoa0179.stoa001.omar:3.58.11#mortuae quam vivae felicioris, per tot domos ad petendas poenas vagati nullo relicto sonte tandem quieverunt.
urn:cts:omar:stoa0179.stoa001.omar:3.59.1#ingens metus incesserat patres, vultusque iam iidem tribunorum erant, qui decemvirorum fuerant, cum M. Duillius tribunus plebis inhibito salubriter modo nimiae potestati '
urn:cts:omar:stoa0179.stoa001.omar:3.59.2#et libertatis' inquit 'nostrae et poenarum ex inimicis satis est; itaque hoc anno nec diem dici cuiquam nec in vincla duci quemquam sum passurus. nam neque vetera peccata repeti iam oblitterata placet,
urn:cts:omar:stoa0179.stoa001.omar:3.59.3#cum nova expiata sint decemvirorum suppliciis, et nihil admissum iri, quod vim tribuniciam desideret, spondet perpetua consulum amborum in libertate vestra tuenda cura.'
urn:cts:omar:stoa0179.stoa001.omar:3.59.4#ea primum moderatio tribuni metum patribus dempsit eademque auxit consulum invidiam, quod adeo toti plebis fuissent, ut patrum salutis libertatisque prior plebeio magistratui quam patricio cura fuisset, et ante inimicos satietas poenarum suarum cepisset, quam obviam ituros licentiae eorum consules appareret.
urn:cts:omar:stoa0179.stoa001.omar:3.59.5#multique erant, qui mollius consultum dicerent, quod legum ab iis latarum patres auctores fuissent, neque erat dubium, quin turbato rei publicae statu tempori succubuissent.
urn:cts:omar:stoa0179.stoa001.omar:3.60.1#consules rebus urbanis conpositis fundatoque plebis statu in provincias diversi abiere. Valerius adversus coniunctos iam in Algido exercitus Aequorum Volscorumque sustinuit consilio bellum;
urn:cts:omar:stoa0179.stoa001.omar:3.60.2#quod si extemplo rem fortunae commisisset, haud scio an, qui tum animi ab decemvirorum infelicibus auspiciis Romanis hostibusque erant, magno detrimento certamen staturum fuerit. castris mille passuum ab hoste positis copias continebat.
urn:cts:omar:stoa0179.stoa001.omar:3.60.3#hostes medium inter bina castra spatium acie instructa conplebant, provocantibusque ad proelium responsum Romanus nemo reddebat.
urn:cts:omar:stoa0179.stoa001.omar:3.60.4#tandem fatigati stando ac nequiquam expectando certamen Aequi Volscique, postquam concessum propemodum de victoria credebant, pars in Hernicos, pars in Latinos praedatum abeunt; relinquitur magis castris praesidium quam satis virium ad certamen.
urn:cts:omar:stoa0179.stoa001.omar:3.60.5#quod ubi consul sensit, reddit inlatum antea terrorem instructaque acie ultro hostem lacessit. ubi illi conscientia,
urn:cts:omar:stoa0179.stoa001.omar:3.60.6#quid abesset virium, detractavere pugnam, crevit extemplo Romanis animus, et pro victis habebant paventes intra vallum.
urn:cts:omar:stoa0179.stoa001.omar:3.60.7#cum per totum diem stetissent intenti ad certamen, nocti cessere. et Romani quidem pleni spei corpora curabant; haudquaquam pari hostes animo nuntios passim trepidi ad revocandos praedatores dimittunt. recurritur ex proximis locis; ulteriores non inventi.
urn:cts:omar:stoa0179.stoa001.omar:3.60.8#ubi inluxit, egreditur castris Romanus vallum invasurus, ni copia pugnae fieret. et postquam multa iam dies erat neque movebatur quicquam ab hoste, iubet signa inferri consul; motaque acie indignatio Aequos et Volscos incessit, si victores exercitus vallum potius quam virtus et arma tegerent. igitur et ipsi efflagitatum ab ducibus signum pugnae accepere.
urn:cts:omar:stoa0179.stoa001.omar:3.60.9#iamque pars egressa portis erat, deincepsque alii servabant ordinem in suum quisque locum descendentes, cum consul Romanus, priusquam totis viribus fulta constaret hostium acies, intulit signa;
urn:cts:omar:stoa0179.stoa001.omar:3.60.10#adortusque nec omnes dum eductos nec, qui erant, satis explicatis ordinibus, prope fluctuantem turbam trepidantium huc atque illuc circumspectantiumque se ac suos addito turbatis mentibus clamore atque impetu invadit.
urn:cts:omar:stoa0179.stoa001.omar:3.60.11#rettulere primo pedem hostes; deinde, cum animos collegissent et undique duces, victisne cessuri essent, increparent, restituitur pugna.
urn:cts:omar:stoa0179.stoa001.omar:3.61.1#consul ex altera parte Romanos meminisse iubebat illo die primum liberos pro libera urbe Romana pugnare: sibimet ipsis victuros, non ut decemvirorum victores praemium essent.
urn:cts:omar:stoa0179.stoa001.omar:3.61.2#non Appio duce rem geri, sed consule Valerio ab liberatoribus populi Romani orto, liberatore ipso. ostenderent prioribus proeliis per duces, non per milites stetisse, ne vincerent;
urn:cts:omar:stoa0179.stoa001.omar:3.61.3#turpe esse contra cives plus animi habuisse quam contra hostes et domi quam foris servitutem magis timuisse.
urn:cts:omar:stoa0179.stoa001.omar:3.61.4#unam Verginiam fuisse, cuius pudicitiae in pace periculum esset, unum Appium civem periculosae libidinis; at, si fortuna belli inclinet, omnium liberis ab tot milibus hostium periculum fore;
urn:cts:omar:stoa0179.stoa001.omar:3.61.5#nolle ominari, quae nec Iuppiter nec Mars pater passuri sint iis auspiciis conditae urbi accidere. Aventini Sacrique montis admonebat, ut, ubi libertas parta esset paucis ante mensibus, eo imperium inlibatum referrent
urn:cts:omar:stoa0179.stoa001.omar:3.61.6#ostenderentque eandem indolem militibus Romanis post exactos decemviros esse, quae ante creatos fuerit, nec aequatis legibus inminutam virtutem populi Romani esse.
urn:cts:omar:stoa0179.stoa001.omar:3.61.7#haec ubi inter signa peditum dicta dedit, advolat deinde ad equites: 'agite, iuvenes', inquit, 'praestate virtute peditem, ut honore atque ordine praestatis.
urn:cts:omar:stoa0179.stoa001.omar:3.61.8#primo concursu pedes movit hostem, pulsum vos inmissis equis exigite e campo. non sustinebunt impetum et nunc cunctantur magis quam resistunt.'
urn:cts:omar:stoa0179.stoa001.omar:3.61.9#concitant equos permittuntque in hostem pedestri iam turbatum pugna et perruptis ordinibus elati ad novissimam aciem, pars libero spatio circumvecti iam fugam undique capessentes plerosque a castris avertunt praeterequitantesque absterrent.
urn:cts:omar:stoa0179.stoa001.omar:3.61.10#peditum acies et consul ipse visque omnis belli fertur in castra captisque cum ingenti caede maiore praeda potitur. huius pugnae fama,
urn:cts:omar:stoa0179.stoa001.omar:3.61.11#perlata non in urbem modo, sed in Sabinos ad alterum exercitum, in urbe laetitia celebrata est, in castris animos militum ad aemulandum decus accendit.
urn:cts:omar:stoa0179.stoa001.omar:3.61.12#iam Horatius eos excursionibus proeliisque levibus experiundo adsuefecerat sibi potius fidere quam meminisse ignominiae decemvirorum ductu acceptae;
urn:cts:omar:stoa0179.stoa001.omar:3.61.13#parvaque certamina in summam totius profecerant spei. nec cessabant Sabini, feroces ab re priore anno bene gesta, lacessere atque instare rogitantes, quid latrocinii modo procursantes pauci recurrentesque tererent tempus et in multa proelia parvaque carperent summam unius belli?
urn:cts:omar:stoa0179.stoa001.omar:3.61.14#quin illi congrederentur acie inclinandamque semel fortunae rem darent?
urn:cts:omar:stoa0179.stoa001.omar:3.62.1#ad id, quod sua sponte satis conlectum animorum erat, indignitate etiam Romani accendebantur: iam alterum exercitum victorem in urbem rediturum, sibi ultro per contumelias hostem insultare; quando autem se, si tum non sint, pares hostibus fore?
urn:cts:omar:stoa0179.stoa001.omar:3.62.2#ubi haec fremere militem in castris consul sensit, contione advocata 'quem ad modum' inquit 'in Algido res gesta sit, arbitror vos, milites, audisse. qualem liberi populi exercitum decuit esse, talis fuit.
urn:cts:omar:stoa0179.stoa001.omar:3.62.3#consilio collegae, virtute militum victoria parta est. quod ad me attinet, id consilii animique habiturus sum, quod vos mihi feceritis. et trahi bellum salubriter et mature perfici potest.
urn:cts:omar:stoa0179.stoa001.omar:3.62.4#si trahendum est, ego, ut in dies spes virtusque vestra crescat, eadem, qua institui, disciplina efficiam; si iam satis animi est decernique placet, agitedum clamorem, qualem in acie sublaturi estis, tollite hic indicem voluntatis virtutisque vestrae!'
urn:cts:omar:stoa0179.stoa001.omar:3.62.5#postquam ingenti alacritate clamor est sublatus, quod bene vertat, gesturum se illis morem posteroque die in aciem deducturum adfirmat. reliquum diei apparandis armis consumptum est.
urn:cts:omar:stoa0179.stoa001.omar:3.62.6#postero die simul instrui Romanam aciem Sabini videre et ipsi, iam pridem avidi certaminis procedunt. proelium fuit, quale inter fidentes sibimet ambo exercitus, veteris perpetuaeque alterum gloriae, alterum nova nuper victoria elatum.
urn:cts:omar:stoa0179.stoa001.omar:3.62.7#consilio etiam Sabini vires adiuvere; nam cum aequassent aciem, duo extra ordinem milia, quae in sinistrum cornu Romanorum in ipso certamine inpressionem facerent, tenuere.
urn:cts:omar:stoa0179.stoa001.omar:3.62.8#quae ubi inlatis ex transverso signis degravabant prope circumventum cornu, equites duarum legionum sescenti fere ex equis desiliunt cedentibusque iam suis provolant in primum simulque et hosti se opponunt et aequato primum periculo, pudore deinde animos peditum accendunt.
urn:cts:omar:stoa0179.stoa001.omar:3.62.9#verecundiae erat equitem suo alienoque Marte pugnare, peditem ne ad pedes quidem degresso equiti parem esse.
urn:cts:omar:stoa0179.stoa001.omar:3.63.1#Vadunt igitur in proelium ab sua parte omissum et locum, ex quo cesserant, repetunt; momentoque non restituta modo pugna, sed inclinatur etiam Sabinis cornu. eques inter ordines peditum tectus se ad equos recipit.
urn:cts:omar:stoa0179.stoa001.omar:3.63.2#transvolat inde in partem alteram suis victoriae nuntius; simul et in hostis iam pavidos, quippe fuso suae partis validiore cornu, impetum facit. non aliorum eo proelio virtus magis enituit.
urn:cts:omar:stoa0179.stoa001.omar:3.63.3#consul providere omnia, laudare fortis, increpare, sicubi segnior pugna esset. castigati fortium statim virorum opera edebant; tantumque hos pudor, quantum alios laudes excitabant.
urn:cts:omar:stoa0179.stoa001.omar:3.63.4#redintegrato clamore undique omnes conisi hostem avertunt, nec deinde Romana vis sustineri potuit. Sabini fusi passim per agros castra hosti ad praedam relinquunt. ibi non sociorum, sicut in Algido, res, sed suas Romanus populationibus agrorum amissas recepit.
urn:cts:omar:stoa0179.stoa001.omar:3.63.5#gemina victoria duobus bifariam proeliis parta maligne senatus in unum diem supplicationes consulum nomine decrevit. populus iniussu et altero die frequens iit supplicatum; et haec vaga popularisque supplicatio studiis prope celebratior fuit.
urn:cts:omar:stoa0179.stoa001.omar:3.63.6#consules ex composite eodem biduo ad urbem accessere senatumque in Martium campum evocavere. ubi cum de rebus ab se gestis agerent, questi primores patrum senatum inter milites dedita opera terroris causa haberi.
urn:cts:omar:stoa0179.stoa001.omar:3.63.7#itaque inde consules, ne criminationi locus esset, in prata Flaminia, ubi nunc aedes Apollinis est—iam tum Apollinare appellabant—, avocavere senatum.
urn:cts:omar:stoa0179.stoa001.omar:3.63.8#ubi cum ingenti consensu patrum negaretur triumphus, L. Icilius tribunus plebis tulit ad populum de triumpho consulum multis dissuasum prodeuntibus,
urn:cts:omar:stoa0179.stoa001.omar:3.63.9#maxime C. Claudio vociferante: de patribus, non de hostibus consules triumphare velle, gratiamque pro privato merito in tribunum, non pro virtute honorem peti. numquam ante de triumpho per populum actum, semper aestimationem arbitriumque eius honoris penes senatum fuisse.
urn:cts:omar:stoa0179.stoa001.omar:3.63.10#ne reges quidem maiestatem summi ordinis inminuisse. ne ita omnia tribuni potestatis suae inplerent, ut nullum publicum consilium sinerent esse. ita demum liberam civitatem fore, ita aequatas leges, si sua quisque iura ordo, suam maiestatem teneat.
urn:cts:omar:stoa0179.stoa001.omar:3.63.11#in eandem sententiam multa et a ceteris senioribus patrum cum essent dicta, omnes tribus eam rogationem acceperunt. tum primum sine auctoritate senatus populi iussu triumphatum est.
urn:cts:omar:stoa0179.stoa001.omar:3.64.1#haec victoria tribunorum plebisque prope in haud salubrem luxuriam vertit conspiratione inter tribunos facta, ut iidem tribuni reficerentur et, quo sua minus cupiditas emineret, consules quoque continuarent magistratum.
urn:cts:omar:stoa0179.stoa001.omar:3.64.2#consensum patrum causabantur, quo per contumeliam consulum iura tribunorum plebis labefactata essent.
urn:cts:omar:stoa0179.stoa001.omar:3.64.3#quid futurum nondum firmatis legibus, si novos tribunos per factionis suae consules adorti essent? non enim semper Valerios Horatiosque consules fore, qui libertati plebis suas opes postferrent.
urn:cts:omar:stoa0179.stoa001.omar:3.64.4#forte quadam utili ad tempus, ut comitiis praeesset, potissimum M. Duillio sorte evenit, viro prudenti et ex continuatione magistratus invidiam inminentem cernenti.
urn:cts:omar:stoa0179.stoa001.omar:3.64.5#qui cum ex veteribus tribunis negaret se ullius rationem habiturum pugnarentque collegae, ut liberas tribus in suffragium mitteret aut concederet sortem comitiorum collegis habituris e lege potius comitia quam ex voluntate patrum,
urn:cts:omar:stoa0179.stoa001.omar:3.64.6#iniecta contentione Duillius consules ad subsellia accitos cum interrogasset, quid de comitiis consularibus in animo haberent, respondissentque se novos consules creatures, auctores populares sententiae haud popularis nactus in contionem cum iis processit.
urn:cts:omar:stoa0179.stoa001.omar:3.64.7#ubi cum consules producti ad populum interrogatique, si eos populus Romanus, memor liberatis per illos receptae domi, memor militiae rerum gestarum, consules iterum faceret, quidnam facturi essent,
urn:cts:omar:stoa0179.stoa001.omar:3.64.8#nihil sententiae suae mutassent, conlaudatis consulibus, quod perseverarent ad ultimum dissimiles decemvirorum esse, comitia habuit; et quinque tribunis plebi creatis cum prae studiis aperte petentium novem tribunorum alii candidati tribus non explerent, concilium dimisit nec deinde comitiorum causa habuit.
urn:cts:omar:stoa0179.stoa001.omar:3.64.9#satisfactum legi aiebat, quae numero nusquam praefinito, tribuni modo ut relinquerentur, sanciret et ab iis, qui creati essent, cooptari collegas iuberet;
urn:cts:omar:stoa0179.stoa001.omar:3.64.10#recitabatque rogationis carmen, in quo est: 'tribunos plebei decem rogabo; si qui vos minus hodie decem tribunos plebei feceritis, tum ut ii, quos hi sibi collegas cooptassint, legitimi eadem lege tribuni plebei sint, ut illi, quos hodie tribunos plebei feceritis.'
urn:cts:omar:stoa0179.stoa001.omar:3.64.11#Duillius cum ad ultimum perseverasset negando quindecim tribunos plebei rem publicam habere posse, victa collegarum cupiditate pariter patribus plebeique acceptus magistratu abiit.
urn:cts:omar:stoa0179.stoa001.omar:3.65.1#novi tribuni plebis in cooptandis collegis patrum voluntatem foverunt, duos etiam patricios consularesque, Sp. Tarpeium et A. Aternium, cooptavere.
urn:cts:omar:stoa0179.stoa001.omar:3.65.2#consules creati Sp. Herminius, T. Verginius Caelimontanus, nihil magnopere ad patrum aut plebis causam inclinati, otium domi ac foris habuere.
urn:cts:omar:stoa0179.stoa001.omar:3.65.3#L. Trebonius tribunus plebis infestus patribus, quod se ab iis in cooptandis tribunis fraude captum proditumque a collegis aiebat, rogationem tulit,
urn:cts:omar:stoa0179.stoa001.omar:3.65.4#ut, qui plebem Romanam tribunos plebi rogaret, is usque eo rogaret, dum decem tribunos plebi faceret; insectandisque patribus, unde Aspero etiam inditum est cognomen, tribunatum gessit. inde M. Geganius Macerinus
urn:cts:omar:stoa0179.stoa001.omar:3.65.5#et C. Iulius consules facti contentiones tribunorum adversus nobilium iuventutem ortas sine insectatione potestatis eius conservata maiestate patrum sedavere.
urn:cts:omar:stoa0179.stoa001.omar:3.65.6#plebem decreto ad bellum Volscorum et Aequorum dilectu sustinendo rem ab seditionibus continuere, urbano otio foris quoque omnia tranquilla esse adfirmantes, per discordias civiles externos tollere animos.
urn:cts:omar:stoa0179.stoa001.omar:3.65.7#cura pacis concordiae quoque intestinae causa fuit. sed alter semper ordo gravis alterius modestiae erat; quiescenti plebi ab iunioribus patrum iniuriae fieri coeptae.
urn:cts:omar:stoa0179.stoa001.omar:3.65.8#ubi tribuni auxilio humilioribus essent, in primis parum proderat, deinde ne ipsi quidem inviolati erant, utique postremis mensibus, cum et per coitiones potentiorum iniuria fieret et vis potestatis omnis aliquanto posteriore anni parte languidior ferme esset.
urn:cts:omar:stoa0179.stoa001.omar:3.65.9#iamque plebs ita in tribunatu ponere aliquid spei, si similes Icilio tribunos haberet: nomina tantum se biennio habuisse.
urn:cts:omar:stoa0179.stoa001.omar:3.65.10#seniores contra patrum, ut nimis feroces suos credere iuvenes esse, ita malle, si modus excedendus esset, suis quam adversariis superesse animos.
urn:cts:omar:stoa0179.stoa001.omar:3.65.11#adeo moderatio tuendae libertatis, dum aequari velle simulando ita se quisque extollit, ut deprimat alium, in difficili est, cavendoque ne metuant, homines metuendos ultro se efficiunt, et iniuriam a nobis repulsam tamquam aut facere aut pati necesse sit, iniungimus aliis.
urn:cts:omar:stoa0179.stoa001.omar:3.66.1#T. Quinctius Capitolinus quartum et Agrippa Furius consules inde facti nec seditionem domi nec foris bellum acceperunt;
urn:cts:omar:stoa0179.stoa001.omar:3.66.2#sed inminebat utrumque. iam non ultra discordia civium reprimi poterat et tribunis et plebe incitata in patres, cum dies alicui nobilium dicta novis semper certaminibus contiones turbaret.
urn:cts:omar:stoa0179.stoa001.omar:3.66.3#ad quorum primum strepitum velut signo accepto arma cepere Aequi ac Volsci, simul quod persuaserant iis duces cupidi praedarum biennio ante dilectum indictum haberi non potuisse abnuente iam plebe imperium;
urn:cts:omar:stoa0179.stoa001.omar:3.66.4#eo adversus se non esse missos exercitus. dissolvi licentia militandi morem, nec pro communi iam patria Romam esse. quidquid irarum simultatiumque cum externis fuerit, in ipsos verti. occaecatos lupos intestina rabie opprimendi occasionem esse.
urn:cts:omar:stoa0179.stoa001.omar:3.66.5#coniunctis exercitibus Latinum primum agrum perpopulati sunt; deinde, postquam ibi nemo vindex occurrebat, tum vero exsultantibus belli auctoribus ad moenia ipsa Romae populabundi regione portae Esquilinae accessere vastationem agrorum per contumeliam urbi ostentantes.
urn:cts:omar:stoa0179.stoa001.omar:3.66.6#unde postquam inulti praedam prae se agentes retro ad Corbionem agmine iere, Quinctius consul ad contionem populum vocavit.
urn:cts:omar:stoa0179.stoa001.omar:3.67.1#ibi in hanc sententiam locutum accipio: 'etsi mihi nullius noxae conscius, Quirites, sum, tamen cum pudore summo in conspectum vestrum processi. hoc vos scire, hoc posteris memoriae traditum iri, Aequos et Volscos, vix Hernicis modo pares, T. Quinctio quartum consule ad moenia urbis Romae inpune armatos uenisse. hanc ego ignominiam,
urn:cts:omar:stoa0179.stoa001.omar:3.67.2#quamquam iam diu ita vivitur, is status rerum est, ut nihil boni divinet animus, si huic potissimum inminere anno scissem, vel exilio vel morte, si alia fuga honoris non esset, vitassem.
urn:cts:omar:stoa0179.stoa001.omar:3.67.3#ergo si viri arma illa habuissent, quae in portis fuere nostris, capi Roma me consule potuit. satis honorum, satis superque vitae erat; mori consulem tertium oportuit. quem tandem ignavissimi hostium contempsere?
urn:cts:omar:stoa0179.stoa001.omar:3.67.4#nos consules an vos, Quirites? si culpa in nobis est, auferte imperium indignis et, si id parum est, insuper poenas expetite;
urn:cts:omar:stoa0179.stoa001.omar:3.67.5#si in vobis, nemo deorum nec hominum sit, qui vestra puniat peccata, Quirites; vosmet tantum eorum paeniteat. non illi vestram ignaviam contempsere nec suae virtuti confisi sunt; quippe totiens fusi fugatique, castris exuti, agro multati, sub iugum missi et se et vos novere;
urn:cts:omar:stoa0179.stoa001.omar:3.67.6#discordia ordinum et venenum urbis huius, patrum ac plebis certamina, dum nec nobis imperi nec vobis libertatis est modus, dum taedet vos patriciorum, nos plebeiorum magistratuum, sustulere illis animos.
urn:cts:omar:stoa0179.stoa001.omar:3.67.7#pro deum fidem quid vobis vultis? tribunos plebis concupistis; concordiae causa concessimus. decemviros desiderastis: creari passi sumus. decemvirorum vos pertaesum est: coegimus abire magistratu.
urn:cts:omar:stoa0179.stoa001.omar:3.67.8#manente in eosdem privatos ira vestra mori atque exulare nobilissimos viros honoratissimosque passi sumus.
urn:cts:omar:stoa0179.stoa001.omar:3.67.9#tribunos plebis creare iterum voluistis: creastis; consules facere vestrarum partium: etsi patribus videbamus iniquum patricium quoque magistratum plebi donum fieri sivimus. auxilium tribunicium, provocationem ad populum, scita plebis iniuncta patribus, sub titulo aequandarum legum nostra iura oppressa tulimus et ferimus.
urn:cts:omar:stoa0179.stoa001.omar:3.67.10#qui finis erit discordiarum? ecquando unam urbem habere, ecquando communem hanc esse patriam licebit? victi nos aequiore animo quiescimus quam vos victores.
urn:cts:omar:stoa0179.stoa001.omar:3.67.11#satisne est nobis vos metuendos esse? adversus nos Aventinum capitur, adversus nos Sacer occupatur mons, Esquiliasque vidimus ab hoste prope captas, et scandentem in aggerem Volscum hostem nemo submovit; in nos viri, in nos armati estis.
urn:cts:omar:stoa0179.stoa001.omar:3.68.1#agitedum, ubi hic curiam circumsederitis et forum infestum feceritis et carcerem impleveritis principibus,
urn:cts:omar:stoa0179.stoa001.omar:3.68.2#iisdem istis ferocibus animis egredimini extra portam Esquilinam aut, si ne hoc quidem audetis, ex muris visite agros vestros ferro ignique vastatos, praedam abigi, fumare incensa passim tecta.
urn:cts:omar:stoa0179.stoa001.omar:3.68.3#at enim communis res per haec loco est peiore: ager uritur, urbs obsidetur, belli gloria penes hostes est. quid tandem? privatae res vestrae quo statu sunt? iam unicuique ex agris sua damna nuntiabuntur. quid est tandem domi, unde ea expleatis?
urn:cts:omar:stoa0179.stoa001.omar:3.68.4#tribuni vobis amissa reddent ac restituent? vocis verborumque quantum voletis ingerent et criminum in principes et legum aliarum super alias et contionum; sed ex illis contionibus numquam vestrum quisquam re, fortuna domum auctior rediit.
urn:cts:omar:stoa0179.stoa001.omar:3.68.5#ecquis rettulit aliquid ad coniugem ac liberos praeter odia, offensiones, simultates publicas privatasque? a quibus semper non vestra virtute innocentiaque, sed auxilio alieno tuti sitis.
urn:cts:omar:stoa0179.stoa001.omar:3.68.6#at hercules cum stipendia nobis consulibus, non tribunis ducibus, et in castris, non in foro faciebatis, et in acie vestrum clamorem hostes, non in contione patres Romani horrebant, praeda parta, agro ex hoste capto, pleni fortunarum gloriaeque simul publicae, simul privatae triumphantes domum ad penates redibatis; nunc oneratum vestris fortunis hostem abire sinitis.
urn:cts:omar:stoa0179.stoa001.omar:3.68.7#haerete adfixi contionibus et in foro vivite; sequetur vos necessitas militandi, quam fugitis. grave erat in Aequos et Volscos proficisci; ante portas est bellum; si inde non pellitur, iam intra moenia erit et arcem et Capitolium scandet et in domos vestras vos persequetur.
urn:cts:omar:stoa0179.stoa001.omar:3.68.8#biennio ante senatus dilectum haberi et educi exercitum in Algidum iussit; sedemus desides domi mulierum ritu inter nos altercantes, praesenti pace laeti nec cernentes ex otio illo brevi multiplex bellum rediturum.
urn:cts:omar:stoa0179.stoa001.omar:3.68.9#his ego gratiora dictu alia esse scio; sed me vera pro gratis loqui, etsi meum ingenium non moneret, necessitas cogit. vellem equidem vobis placere, Quirites; sed multo malo vos salvos esse, qualicumque erga me animo futuri estis.
urn:cts:omar:stoa0179.stoa001.omar:3.68.10#natura hoc ita comparatum est, ut, qui apud multitudinem sua causa loquitur, gratior eo sit, cuius mens nihil praeter publicum commodum videt; nisi forte adsentatores publicos, plebicolas istos, qui vos nec in armis nec in otio esse sinunt, vestra vos causa incitare et stimulare putatis.
urn:cts:omar:stoa0179.stoa001.omar:3.68.11#concitati aut honori aut quaestui illis estis, et, quia in concordia ordinum nullos se usquam esse vident, malae rei se quam nullius turbarum ac seditionum duces esse volunt. quarum rerum si vos taedium tandem capere potest
urn:cts:omar:stoa0179.stoa001.omar:3.68.12#et patrum vestrosque antiquos mores vultis pro his novis sumere,
urn:cts:omar:stoa0179.stoa001.omar:3.68.13#nulla supplicia recuso, nisi paucis diebus hos populatores agrorum nostrorum fusos fugatosque castris exuero et a portis nostris moenibusque ad illorum urbes hunc belli terrorem, quo nunc vos attoniti estis, transtulero.'
urn:cts:omar:stoa0179.stoa001.omar:3.69.1#raro alias tribuni popularis oratio acceptior plebi quam tunc severissimi consulis fuit.
urn:cts:omar:stoa0179.stoa001.omar:3.69.2#iuventus quoque, quae inter tales metus detractationem militiae telum acerrimum adversus patres habere solita erat, arma et bellum spectabat. et agrestium fuga spoliatique in agris et vulnerati foediora iis, quae subiciebantur oculis, nuntiantes totam urbem ira inplevere.
urn:cts:omar:stoa0179.stoa001.omar:3.69.3#in senatum ubi ventum est, ibi vero in Quinctium omnes versi, ut unum vindicem maiestatis Romanae intueri, et primores patrum dignam dicere contionem imperio consulari, dignam tot consulatibus ante actis, dignam vita omni, plena honorum saepe gestorum, saepius meritorum.
urn:cts:omar:stoa0179.stoa001.omar:3.69.4#alios consules aut per proditionem dignitatis patrum plebi adulatos aut acerbe tuendo iura ordinis asperiorem domando multitudinem fecisse; T. Quinctium orationem memorem maiestatis patrum concordiaeque ordinum et temporum in primis habuisse.
urn:cts:omar:stoa0179.stoa001.omar:3.69.5#orare eum collegamque, ut capesserent rem publicam; orare tribunos, ut uno animo cum consulibus bellum ab urbe ac moenibus propulsari vellent plebemque oboedientem in re tam trepida patribus praeberent: appellare tribunos communem patriam auxiliumque eorum inplorare vastatis agris, urbe prope oppugnata.
urn:cts:omar:stoa0179.stoa001.omar:3.69.6#consensu omnium dilectus decernitur habeturque. cum consules in contione pronuntiassent tempus non esse causas cognoscendi; omnes iuniores postero die prima luce in campo Martio adessent;
urn:cts:omar:stoa0179.stoa001.omar:3.69.7#cognoscendis causis eorum, qui nomina non dedissent, bello perfecto se daturos tempus; pro desertore futurum, cuius non probassent causam: omnis iuventus adfuit postero die.
urn:cts:omar:stoa0179.stoa001.omar:3.69.8#cohortes sibi quaeque centuriones legerunt, bini senatores singulis cohortibus praepositi. haec omnia adeo mature perfecta accepimus, ut signa eo ipso die a quaestoribus ex aerario prompta delataque in campum quarta diei hora mota ex campo sint exercitusque novus paucis cohortibus veterum militum voluntate sequentibus manserit ad decimum lapidem.
urn:cts:omar:stoa0179.stoa001.omar:3.69.9#insequens dies hostem in conspectum dedit, castraque ad Corbionem castris sunt coniuncta.
urn:cts:omar:stoa0179.stoa001.omar:3.69.10#tertio die, cum ira Romanos, illos, cum totiens rebellassent, conscientia culpae ac desperatio inritaret, mora dimicandi nulla est facta.
urn:cts:omar:stoa0179.stoa001.omar:3.70.1#in exercitu Romano cum duo consules essent potestate pari, quod saluberrimum in administratione magnarum rerum est, summa imperii concedente Agrippa penes collegam erat, et praelatus ille facilitati summittentis se comiter respondebat communicando consilia laudesque et aequando inparem sibi.
urn:cts:omar:stoa0179.stoa001.omar:3.70.2#in acie Quinctius dextrum cornu, Agrippa sinistrum tenuit; Sp. Postumio Albo legato datur media acies tuenda, legatum alterum P. Sulpicium equitibus praeficiunt.
urn:cts:omar:stoa0179.stoa001.omar:3.70.3#pedites ab dextro cornu egregie pugnavere haud segniter resistentibus Volscis.
urn:cts:omar:stoa0179.stoa001.omar:3.70.4#P. Sulpicius per mediam hostium aciem cum equitatu perrupit. unde cum eadem reverti posset ad suos, priusquam hostis turbatos ordines reficeret, terga inpugnare hostium satius visum est; momentoque temporis in aversam incursando aciem ancipiti terrore dissipasset hostes, ni suo proprio eum proelio equites Volscorum et Aequorum exceptum aliquamdiu tenuissent.
urn:cts:omar:stoa0179.stoa001.omar:3.70.5#ibi vero Sulpicius negare cunctandi tempus esse, circumventos interclusosque ab suis vociferans, ni equestre proelium conixi omni vi perficerent.
urn:cts:omar:stoa0179.stoa001.omar:3.70.6#nec fugare equitem integrum satis esse; conficerent equos virosque, ne quis reveheretur inde ad proelium aut integraret pugnam; non posse illos resistere sibi, quibus conferta peditum acies cessisset.
urn:cts:omar:stoa0179.stoa001.omar:3.70.7#haud surdis auribus dicta. inpressione una totum equitatum fudere, magnam vim ex equis praecipitavere, ipsos equosque spiculis confodere. is finis pugnae equestris fuit.
urn:cts:omar:stoa0179.stoa001.omar:3.70.8#tunc adorti peditum aciem nuntios ad consules rei gestae mittunt, ubi iam inclinabatur hostium acies. nuntius deinde et vincentibus Romanis animos auxit et referentes gradum perculit Aequos.
urn:cts:omar:stoa0179.stoa001.omar:3.70.9#in media primum acie vinci coepti, qua permissus equitatus turbaverat ordines;
urn:cts:omar:stoa0179.stoa001.omar:3.70.10#sinistrum deinde cornu ab Quinctio consule pelli coeptum; in dextro plurimum laboris fuit. ibi Agrippa, aetate viribusque ferox, cum omni parte pugnae melius rem geri quam apud se videret, arrepta signa ab signiferis ipse inferre, quaedam iacere etiam in confertos hostes coepit;
urn:cts:omar:stoa0179.stoa001.omar:3.70.11#cuius ignominiae metu concitati milites invasere hostem. ita aequata ex omni parte victoria est. nuntius tum a Quinctio venit victorem iam se imminere hostium castris; nolle inrumpere, antequam sciat debellatum et in sinistro cornu esse;
urn:cts:omar:stoa0179.stoa001.omar:3.70.12#si iam fudisset hostes, conferret ad se signa, ut simul omnis exercitus praeda potiretur.
urn:cts:omar:stoa0179.stoa001.omar:3.70.13#victor Agrippa cum mutua gratulatione ad victorem collegam castraque hostium venit. ibi paucis defendentibus momentoque fusis sine certamine in munitiones inrumpunt praedaque ingenti conpotem exercitum suis etiam rebus recuperatis, quae populatione agrorum amissae erant, reducunt.
urn:cts:omar:stoa0179.stoa001.omar:3.70.14#triumphum nec ipsos postulasse nec delatum iis ab senatu accipio, nec traditur causa spreti aut non sperati honoris.
urn:cts:omar:stoa0179.stoa001.omar:3.70.15#ego quantum in tanto intervallo temporum conicio, cum Valerio atque Horatio consulibus, qui praeter Volscos et Aequos Sabini etiam belli perfecti gloriam pepererant, negatus ab senatu triumphus esset, verecundiae fuit pro parte dimidia rerum consulibus petere triumphum, ne, etiamsi impetrassent, magis hominum ratio quam meritorum habita videretur.
urn:cts:omar:stoa0179.stoa001.omar:3.71.1#victoriam honestam ex hostibus partam turpe domi de finibus sociorum iudicium populi deformavit.
urn:cts:omar:stoa0179.stoa001.omar:3.71.2#Aricini atque Ardeates de ambiguo agro cum saepe bello certassent, multis in vicem cladibus fessi iudicem populum Romanum cepere.
urn:cts:omar:stoa0179.stoa001.omar:3.71.3#cum ad causam orandam venissent, concilio populi a magistratibus dato magna contentione actum. iamque editis testibus cum tribus vocari et populum inire suffragium oporteret, consurgit P. Scaptius de plebe magno natu et 'si licet' inquit, 'consules, de re publica dicere, errare ego populum in hac causa non patiar.'
urn:cts:omar:stoa0179.stoa001.omar:3.71.4#cum ut vanum eum negarent consules audiendum esse vociferantemque prodi publicam causam submoveri iussissent, tribunos appellat.
urn:cts:omar:stoa0179.stoa001.omar:3.71.5#tribuni, ut fere semper reguntur a multitudine magis quam regunt, dedere cupidae audiendi plebi, ut, quae vellet, Scaptius diceret.
urn:cts:omar:stoa0179.stoa001.omar:3.71.6#ibi infit annum se tertium et octogesimum agere et in eo agro, de quo agitur, militasse, non iuvenem, vicesima iam stipendia merentem, cum ad Coriolos sit bellatum. eo rem se vetustate oblitteratam, ceterum suae memoriae infixam adferre,
urn:cts:omar:stoa0179.stoa001.omar:3.71.7#agrum, de quo ambigitur, finium Coriolanorum fuisse captisque Coriolis iure belli publicum populi Romani factum. mirari se, quonam ore Ardeates Aricinique, cuius agri ius numquam usurpaverint incolumi Coriolana re, eum se a populo Romano, quem pro domino iudicem fecerint, intercepturos sperent.
urn:cts:omar:stoa0179.stoa001.omar:3.71.8#sibi exiguum vitae tempus superesse; non potuisse se tamen inducere in animum, quin, quem agrum miles pro parte virili manu cepisset, eum senex quoque voce, qua una posset, vindicaret. magnopere se suadere populo, ne inutili pudore suam ipse causam damnaret.
urn:cts:omar:stoa0179.stoa001.omar:3.72.1#consules, cum Scaptium non silentio modo, sed cum adsensu etiam audiri animadvertissent, deos hominesque testantes flagitium ingens fieri patrum primores arcessunt.
urn:cts:omar:stoa0179.stoa001.omar:3.72.2#cum iis circumire tribus, orare, ne pessimum facinus peiore exemplo admitterent iudices in suam rem litem vertendo, cum praesertim, etiam si fas sit curam emolumenti sui iudici esse, nequaquam tantum agro intercipiendo adquiratur, quantum amittatur alienandis iniuria sociorum animis.
urn:cts:omar:stoa0179.stoa001.omar:3.72.3#nam famae quidem ac fidei damna maiora esse, quam quae aestimari possent: hoc legatos referre domum, hoc vulgari, hoc socios audire, hoc hostes, quo cum dolore hos, quo cum gaudio illos?
urn:cts:omar:stoa0179.stoa001.omar:3.72.4#Scaptione hoc, contionali seni, adsignaturos putarent finitimos populos? clarum hac fore imagine Scaptium;
urn:cts:omar:stoa0179.stoa001.omar:3.72.5#sed populum Romanum quadruplatoris et interceptoris litis alienae personam laturum. quem enim hoc privatae rei iudicem fecisse, ut sibi controversiosam adiudicaret rem?
urn:cts:omar:stoa0179.stoa001.omar:3.72.6#Scaptium ipsum id quidem, etsi praemortui iam sit pudoris, non facturum. haec consules, haec patres vociferantur; sed plus cupiditas et auctor cupiditatis Scaptius valet. vocatae tribus iudicaverunt agrum publicum populi Romani esse.
urn:cts:omar:stoa0179.stoa001.omar:3.72.7#nec abnuitur ita fuisse, si ad iudices alios itum foret; nunc haud sane quicquam bono causae levatur dedecus iudicii. idque non Aricinis Ardeatibusque quam patribus Romanis foedius atque acerbius visum. reliquum anni quietum ab urbanis motibus et ab externis mansit.
urn:cts:omar:stoa0179.stoa001.omar:4.1.1#hos secuti M. Genucius et C. Curtius consules. fuit annus domi forisque infestus. nam principio anni et de conubio patrum et plebis C. Canuleius tribunus plebis rogationem promulgavit,
urn:cts:omar:stoa0179.stoa001.omar:4.1.2#qua contaminari sanguinem suum patres confundique iura gentium rebantur, et mentio primo sensim inlata a tribunis, ut alterum ex plebe consulem liceret fieri, eo processit deinde, ut rogationem novem tribuni promulgarent, ut populo potestas esset, seu de plebe seu de patribus vellet, consules faciendi;
urn:cts:omar:stoa0179.stoa001.omar:4.1.3#id vero si fieret, non vulgari modo cum infimis, sed prorsus auferri a primoribus ad plebem summum imperium credebant.
urn:cts:omar:stoa0179.stoa001.omar:4.1.4#laeti ergo audiere patres Ardeatium populum ob iniuriam agri abiudicati descisse et Veientes depopulatos extrema agri Romani et Volscos Aequosque ob communitam Verruginem fremere; adeo vel infelix bellum ignominiosae paci praeferebant.
urn:cts:omar:stoa0179.stoa001.omar:4.1.5#his itaque in maius etiam acceptis, ut inter strepitum tot bellorum conticiscerent actiones tribuniciae, dilectus haberi, bellum armaque vi summa apparari iubent, si quo intentius possit, quam T. Quinctio consule apparatum sit.
urn:cts:omar:stoa0179.stoa001.omar:4.1.6#tum C. Canuleius pauca in senatu vociferatus: nequiquam territando consules avertere plebem a cura novarum legum; numquam eos se vivo dilectum habituros, antequam ea, quae promulgata ab se collegisque essent, plebes scivisset, confestim ad contionem advocavit.
urn:cts:omar:stoa0179.stoa001.omar:4.2.1#eodem tempore et consules senatum in tribunum et tribunus populum in consules incitabat. negabant consules iam ultra ferri posse furores tribunicios; ventum iam ad finem esse; domi plus belli concitari quam foris. id adeo non plebis quam patrum neque tribunorum magis quam consulum culpa accidere. cuius rei praemium sit in civitate,
urn:cts:omar:stoa0179.stoa001.omar:4.2.2#eam maxumis semper auctibus crescere; sic pace bonos, sic bello fieri.
urn:cts:omar:stoa0179.stoa001.omar:4.2.3#maximum Romae praemium seditionum esse; ideo singulis universisque semper honori fuisse.
urn:cts:omar:stoa0179.stoa001.omar:4.2.4#reminiscerentur, quam maiestatem senatus ipsi a patribus accepissent, quam liberis tradituri essent, et quem ad modum plebs gloriari posset auctiorem amplioremque se esse. finem ergo non fieri nec futuram, donec, quam felices seditiones, tam honorati seditionum auctores essent.
urn:cts:omar:stoa0179.stoa001.omar:4.2.5#quas quantasque res C. Canuleium adgressum. conluuionem gentium, perturbationem auspiciorum publicorum privatorumque adferre, ne quid sinceri, ne quid incontaminati sit, ut discrimine omni sublato nec se quisquam nec suos noverit.
urn:cts:omar:stoa0179.stoa001.omar:4.2.6#quam enim aliam vim conubia promiscua habere, nisi ut ferarum prope ritu vulgentur concubitus plebis patrumque? ut qui natus sit ignoret, cuius sanguinis, quorum sacrorum sit; dimidius patrum sit, dimidius plebis, ne secum quidem ipse concors.
urn:cts:omar:stoa0179.stoa001.omar:4.2.7#parum id videri, quod omnia divina humanaque turbentur; iam ad consulatum vulgi turbatores accingi. et primo, ut alter consul ex plebe fieret, id modo sermonibus temptasse; nunc rogari, ut, seu ex patribus seu ex plebe velit, populus consules creet. et creaturos haud dubie ex plebe seditiosissimum quemque: Canuleios igitur Iciliosque consules fore.
urn:cts:omar:stoa0179.stoa001.omar:4.2.8#ne id Iuppiter optimus maximus sineret, regiae maiestatis imperium eo recidere; et se miliens morituros potius, quam ut tantum dedecoris admitti patiantur.
urn:cts:omar:stoa0179.stoa001.omar:4.2.9#certum habere, maiores quoque, si divinassent concedendo omnia non mitiorem in se plebem, sed asperiorem alia ex aliis iniquiora postulando, cum prima impetrasset, futuram, primo quamlibet dimicationem subituros fuisse potius, quam eas leges sibi inponi paterentur.
urn:cts:omar:stoa0179.stoa001.omar:4.2.10#quia tum concessum sit de tribunis, iterum concessum esse; finem non fieri. non posse in eadem civitate tribunos plebis
urn:cts:omar:stoa0179.stoa001.omar:4.2.11#et patres esse; aut hunc ordinem aut illum magistratum tollendum esse, potiusque sero quam numquam obviam eundum audaciae temeritatique.
urn:cts:omar:stoa0179.stoa001.omar:4.2.12#illine ut impune primo discordias serentes concitent finitima bella, deinde adversus ea, quae concitaverint, armari civitatem defendique prohibeant, et cium hostes tantum non arcessierint, exercitus conscribi adversus hostes non patiantur,
urn:cts:omar:stoa0179.stoa001.omar:4.2.13#sed audeat Canuleius in senatu proloqui se, nisi suas leges tamquam victoris patres accipi sinant, dilectum haberi prohibiturum? quid esse aliud quam minari se proditurum patriam, oppugnari atque capi passurum? quid eam vocem animorum non plebi Romanae, sed Volscis et Aequis et Veientibus allaturam?
urn:cts:omar:stoa0179.stoa001.omar:4.2.14#nonne Canuleio duce se speraturos Capitolium atque arcem scandere posse? nisi patribus tribuni cum iure ac maiestate adempta animos etiam eripuerint, consules paratos esse duces prius adversus scelus civium quam adversus hostium arma.
urn:cts:omar:stoa0179.stoa001.omar:4.3.1#cum maxime haec in senatu agerentur, Canuleius pro legibus suis et adversus consules ita disseruit: '
urn:cts:omar:stoa0179.stoa001.omar:4.3.2#quanto opere vos, Quirites, contemnerent patres, quam indignos ducerent, qui una secum urbe intra eadem moenia viveretis, saepe equidem et ante videor animadvertisse, nunc tamen maxime, quod adeo atroces in has rogationes nostras coorti sunt,
urn:cts:omar:stoa0179.stoa001.omar:4.3.3#quibus quid aliud quam admonemus cives nos eorum esse et, si non easdem opes habere, eandem tamen patriam incolere?
urn:cts:omar:stoa0179.stoa001.omar:4.3.4#altera conubium petimus, quod finitumis externisque dari solet—nos quidem civitatem, quae plus quam conubium est, hostibus etiam victis dedimus—;
urn:cts:omar:stoa0179.stoa001.omar:4.3.5#altera nihil novi ferimus, sed id, quod populi est, repetimus atque usurpamus, ut, quibus velit, populus Romanus honores mandet.
urn:cts:omar:stoa0179.stoa001.omar:4.3.6#quid tandem est, cur caelum ac terras misceant, cur in me impetus modo paene in senatu sit factus, negent se manibus temperaturos violaturosque denuntient sacrosanctam potestatem?
urn:cts:omar:stoa0179.stoa001.omar:4.3.7#si populo Romano liberum suffragium datur, ut, quibus velit, consulatum mandet, et non praeciditur spes plebeio quoque, si dignus summo honore erit, apiscendi summi honoris, stare urbs haec non poterit? de imperio actum est? et perinde hoc valet, plebeiusne consul fiat, tamquam servum aut libertinum aliquis consulem futurum dicat?
urn:cts:omar:stoa0179.stoa001.omar:4.3.8#ecquid sentitis, in quanto contemptu vivatis? lucis vobis huius partem, si liceat, adimant; quod spiratis, quod vocem mittitis, quod formas hominum habetis, indignantur; quin etiam,
urn:cts:omar:stoa0179.stoa001.omar:4.3.9#si dis placet, nefas aiunt esse consulem plebeium fieri. obsecro vos, si non ad fastos, non ad commentarios pontificum admittimur, ne ea quidem scimus, quae omnes peregrini etiam sciunt, consules in locum regum successisse nec aut iuris aut maiestatis quicquam habere, quod non in regibus ante fuerit?
urn:cts:omar:stoa0179.stoa001.omar:4.3.10#en numquam creditis fando auditum esse Numam Pompilium, non modo non patricium sed ne civem quidem Romanum, ex Sabino agro accitum, populi iussu patribus auctoribus Romae regnasse? L. deinde Tarquinium non Romanae modo,
urn:cts:omar:stoa0179.stoa001.omar:4.3.11#sed ne Italicae quidem gentis, Demarati Corinthii filium, incolam ab Tarquiniis, vivis liberis Anci regem factum? Ser.
urn:cts:omar:stoa0179.stoa001.omar:4.3.12#Tullium post hunc, captiva Corniculana natum, patre nullo, matre serva, ingenio virtute regnum tenuisse? quid enim de T. Tatio Sabino dicam, quem ipse Romulus, parens urbis, in societatem regni accepit?
urn:cts:omar:stoa0179.stoa001.omar:4.3.13#ergo dum nullum fastiditur genus, in quo eniteret virtus, crevit imperium Romanum. paeniteat nunc vos plebei consulis, cum maiores nostri advenas reges non fastidierint et ne regibus quidem exactis clausa urbs fuerit peregrinae virtuti?
urn:cts:omar:stoa0179.stoa001.omar:4.3.14#Claudiam certe gentem post reges exactos ex Sabinis non in civitatem modo accepimus, sed etiam in patriciorum numerum. ex peregrinone patricius,
urn:cts:omar:stoa0179.stoa001.omar:4.3.15#deinde consul fiat, civis Romanus si sit ex plebe, praecisa consulatus spes erit? utrum tandem non credimus fieri posse,
urn:cts:omar:stoa0179.stoa001.omar:4.3.16#ut vir fortis ac strenuus, pace belloque bonus, ex plebe sit, Numae, L. Tarquinio, Ser.
urn:cts:omar:stoa0179.stoa001.omar:4.3.17#Tullio similis, an, ne si sit quidem, ad gubernacula rei publicae accedere eum patiemur potiusque decemviris, taeterrimis mortalium, qui tamen omnes ex patribus erant, quam optimis regum, novis hominibus, similis consules sumus habituri?
urn:cts:omar:stoa0179.stoa001.omar:4.4.1#at enim nemo post reges exactos de plebe consul fuit. quid postea? nullane res nova institui debet, et, quod nondum est factum—multa enim nondum sunt facta in novo populo—, ea, ne si utilia quidem sint, fieri oportet?
urn:cts:omar:stoa0179.stoa001.omar:4.4.2#pontifices, augures Romulo regnante nulli erant; ab Numa Pompilio creati sunt. census in civitate et discriptio centuriarum classiumque non erat:
urn:cts:omar:stoa0179.stoa001.omar:4.4.3#ab Ser. Tullio est facta. consules numquam fuerant: regibus exactis creati sunt. dictatoris nec imperium nec nomen fuerat: apud patres esse coepit. tribuni plebi, aediles, quaestores nulli erant: institutum est, ut fierent. decemviros legibus scribendis intra decem hos annos et creavimus et e re publica sustulimus.
urn:cts:omar:stoa0179.stoa001.omar:4.4.4#quis dubitat, quin in aeternum urbe condita, in inmensum crescente nova imperia, sacerdotia, iura gentium hominumque instituantur? hoc ipsum,
urn:cts:omar:stoa0179.stoa001.omar:4.4.5#ne conubium patribus cum plebe esset, non decemviri tulerunt paucis his annis pessimo publico cum summa iniuria plebis? an esse ulla maior aut insignitior contumelia potest, quam partem civitatis velut contaminatam indignam conubio haberi? quid est aliud quam exilium intra eadem moenia,
urn:cts:omar:stoa0179.stoa001.omar:4.4.6#quam relegationem pati? ne adfinitatibus, ne propinquitatibus inmisceamur, cavent, ne societur sanguis. quid?
urn:cts:omar:stoa0179.stoa001.omar:4.4.7#hoc si polluit nobilitatem istam vestram, quam plerique oriundi ex Albanis et Sabinis non genere nec sanguine, sed per cooptationem in patres habetis, aut ab regibus lecti aut post reges exactos iussu populi, sinceram servare privatis consiliis non poteratis nec ducendo ex plebe neque vestras filias sororesque enubere sinendo e patribus?
urn:cts:omar:stoa0179.stoa001.omar:4.4.8#nemo plebeius patriciae virgini vim adferret; patriciorum ista libido est; nemo invitum pactionem nuptialem quemquam facere coegisset.
urn:cts:omar:stoa0179.stoa001.omar:4.4.9#verum enim vero lege id prohiberi et conubium tolli patrum ac plebis, id demum contumeliosum plebi est. cur enim non fertis, ne sit conubium divitibus ac pauperibus?
urn:cts:omar:stoa0179.stoa001.omar:4.4.10#quod privatorum consiliorum ubique semper fuit, ut in quam cuique feminae convenisset domum nuberet, ex qua pactus esset vir domo in matrimonium duceret, id vos sub legis superbissumae vincula conicitis, qua dirimatis societatem civilem duasque ex una civitates faciatis.
urn:cts:omar:stoa0179.stoa001.omar:4.4.11#cur non sancitis, ne vicinus patricio sit plebeius, ne eodem itinere eat, ne idem convivium ineat, ne in foro eodem consistat? quid enim in re est aliud, si plebeiam patricius duxerit, si patriciam plebeius?
urn:cts:omar:stoa0179.stoa001.omar:4.4.12#quid iuris tandem mutatur? nempe patrem sequuntur liberi. nec, quod nos ex conubio vestro petamus, quicquam est, praeterquam ut hominum, ut civium numero simus, nec vos, nisi in contumeliam ignominiamque nostram certare iuvat, quod contendatis quicquam est.
urn:cts:omar:stoa0179.stoa001.omar:4.5.1#denique utrum tandem populi Romani an vestrum summum imperium est? regibus exactis utrum vobis dominatio an omnibus aequa libertas parta est? oportet licere populo Romano, si velit, iubere legem;
urn:cts:omar:stoa0179.stoa001.omar:4.5.2#an, ut quaeque rogatio promulgata erit, vos dilectum pro poena decernetis, et, simul ego tribunus vocare tribus in suffragium coepero, tu statim consul sacramento iuniores adiges et in castra educes et minaberis plebi, minaberis tribuno?
urn:cts:omar:stoa0179.stoa001.omar:4.5.3#quid, si non, quantum istae minae adversus plebis consensum valerent, bis iam experti essetis? scilicet, quia nobis consultum volebatis, certamine abstinuistis; an ideo non est dimicatum, quod, quae pars firmior, eadem modestior fuit? nec nunc erit certamen, Quirites;
urn:cts:omar:stoa0179.stoa001.omar:4.5.4#animos vestros illi temptabunt semper, vires non experientur.
urn:cts:omar:stoa0179.stoa001.omar:4.5.5#itaque ad bella ista, seu falsa seu vera sunt, consules, parata vobis plebes est, si conubiis redditis unam hanc civitatem tandem facitis; si coalescere, si iungi miscerique vobis privatis necessitudinibus possunt; si spes, si aditus ad honores viris strenuis et fortibus datur; si in consortio, si in societate rei publicae esse, si, quod aequae libertatis est, in vicem annuis magistratibus parere atque imperitare licet.
urn:cts:omar:stoa0179.stoa001.omar:4.5.6#si haec inpediet aliquis, ferte sermonibus et multiplicate fama bella; nemo est nomen daturus, nemo arma capturus, nemo dimicaturus pro superbis dominis, cum quibus nec in re publica honorum nec in privata conubii societas est'.
urn:cts:omar:stoa0179.stoa001.omar:4.6.1#cum in contionem consules processissent et res a perpetuis orationibus in altercationem vertisset, interroganti tribuno, cur plebeium consulem fieri non oporteret,
urn:cts:omar:stoa0179.stoa001.omar:4.6.2#ut fortasse vere, sic parum utiliter in praesens certamen* respondit, 'quod nemo plebeius auspicia haberet, ideoque decemviros conubium diremisse, ne incerta prole auspicia turbarentur'.
urn:cts:omar:stoa0179.stoa001.omar:4.6.3#plebes ad id maxime indignatione exarsit, quod auspicari, tamquam invisi diis inmortalibus, negarentur posse; nec ante finis contentionum fuit, cum et tribunum acerrimum auctorem plebes nacta esset et ipsa cum eo pertinacia certaret, quam victi tandem patres, ut de conubio ferretur,
urn:cts:omar:stoa0179.stoa001.omar:4.6.4#concessere, ita maxime rati contentionem de plebeis consulibus tribunos aut totam deposituros aut post bellum dilaturos esse contentamque interim conubio plebem paratam dilectui fore. cum Canuleius victoria de patribus
urn:cts:omar:stoa0179.stoa001.omar:4.6.5#et plebis favore ingens esset, accensi alii tribuni ad certamen pro rogatione sua summa vi pugnant et crescente in dies fama belli dilectum inpediunt.
urn:cts:omar:stoa0179.stoa001.omar:4.6.6#consules, cum per senatum intercedentibus tribunis nihil agi posset, consilia principum domi habebant. apparebat aut hostibus aut civibus de victoria concedendum esse.
urn:cts:omar:stoa0179.stoa001.omar:4.6.7#soli ex consularibus Valerius atque Horatius non intererant consiliis. C. Claudi sententia consules armabat in tribunos; Quinctiorum, Cincinnatique et Capitolini, sententiae abhorrebant a caede violandisque, quos foedere icto cum plebe sacrosanctos accepissent.
urn:cts:omar:stoa0179.stoa001.omar:4.6.8#per haec consilia eo deducta est res, ut tribunos militum consulari potestate promiscue ex patribus ac plebe creari sinerent, de consulibus creandis nihil mutaretur; eoque contenti tribuni, contenta plebs fuit.
urn:cts:omar:stoa0179.stoa001.omar:4.6.9#comitia tribunis consulari potestate tribus creandis indicuntur. quibus indictis extemplo quicumque aliquid seditiose dixerat aut fecerat umquam,
urn:cts:omar:stoa0179.stoa001.omar:4.6.10#maxime tribunicii, et prensare homines et concursare toto foro candidati coepere, ut patricios desperatio primo inritata plebe apiscendi honoris, deinde indignatio, si cum his gerendus esset honos, deterreret. postremo coacti tamen a primoribus petiere, ne cessisse possessione rei publicae viderentur.
urn:cts:omar:stoa0179.stoa001.omar:4.6.11#eventus eorum comitiorum docuit alios animos in contentione libertatis dignitatisque, alios secundum deposita certamina incorrupto iudicio esse; tribunos enim omnes patricios creavit populus, contentus eo, quod ratio habita plebeiorum esset.
urn:cts:omar:stoa0179.stoa001.omar:4.6.12#hanc modestiam aequitatemque et altitudinem animi ubi nunc in uno inveneris, quae tum populi universi fuit!
urn:cts:omar:stoa0179.stoa001.omar:4.7.1#anno trecentesimo decimo, quam urbs Roma condita erat, primum tribuni militum pro consulibus magistratum ineunt A. Sempronius Atratinus, L. Atilius, T. Caecilius, quorum in magistrate concordia domi pacem etiam foris praebuit.
urn:cts:omar:stoa0179.stoa001.omar:4.7.2#sunt qui propter adiectum Aequorum Volscorumque bello et Ardeatium defectioni Veiens bellum, quia duo consules obire tot simul bella nequirent, tribunos militum tres creatos dicant sine mentione promulgatae legis de consulibus creandis ex plebe et imperio et insignibus consularibus usos.
urn:cts:omar:stoa0179.stoa001.omar:4.7.3#non tamen pro firmato iam stetit magistratus eius ius, quia tertio mense, quam inierunt, augurum decreto perinde ac vitio creati honore abiere, quod C. Curtius, qui comitiis eorum praefuerat, parum recte tabernaculum cepisset.
urn:cts:omar:stoa0179.stoa001.omar:4.7.4#legati ab Ardea Romam venerunt ita de iniuria querentes, ut, si demeretur ea, in foedere atque amicitia mansuros restituto agro appareret.
urn:cts:omar:stoa0179.stoa001.omar:4.7.5#ab senatu responsum et iudicium populi rescindi ab senatu non posse praeterquam quod nullo nec exemplo nec iure fieret, concordiae etiam ordinum causa.
urn:cts:omar:stoa0179.stoa001.omar:4.7.6#si Ardeates sua tempora expectare velint arbitriumque senatui levandae iniuriae suae permittant, fore ut postmodo gaudeant se irae moderatos sciantque patribus aeque curae fuisse, ne qua iniuria in eos oreretur, ac ne orta diuturna esset. ita legati, cum se rem integram relaturos dixissent, comiter dimissi.
urn:cts:omar:stoa0179.stoa001.omar:4.7.7#patricii, cum sine curuli magistratu res publica esset, coiere et interregem creavere. contentio, consulesne an tribuni militum crearentur, in interregno rem dies complures tenuit.
urn:cts:omar:stoa0179.stoa001.omar:4.7.8#interrex ac senatus consulum comitia, tribuni plebis et plebs tribunorum militum ut habeantur tendunt. vicerunt patres, quia et plebs patriciis seu hunc seu illum delatura honorem frustra certare supersedit et principes plebis ea comitia malebant,
urn:cts:omar:stoa0179.stoa001.omar:4.7.9#quibus non haberetur ratio sua, quam quibus ut indigni praeterirentur. tribuni quoque plebi certamen sine effectu in beneficio apud primores patrum reliquere.
urn:cts:omar:stoa0179.stoa001.omar:4.7.10#T. Quinctius Barbatus interrex consules creat L. Papirium Mugilanum, L. Sempronium Atratinum. his consulibus cum Ardeatibus foedus renovatum est; idque monumenti est consules eos illo anno fuisse, qui neque in annalibus priscis neque in libris magistratuum inveniuntur;
urn:cts:omar:stoa0179.stoa001.omar:4.7.11#credo quod tribuni militum initio anni fuerunt, eo, perinde ac si totum annum in imperio fuerint, suffectorum iis consulum praetermissa nomina consulum horum.
urn:cts:omar:stoa0179.stoa001.omar:4.7.12#Licinius Macer auctor est etiam in foedere Ardeatino et in linteis libris ad Monetae ea inventa. et foris, cum tot terrores a finitimis ostentati essent, et domi otium fuit.
urn:cts:omar:stoa0179.stoa001.omar:4.8.1#hunc annum—seu tribunos modo seu tribunis suffectos consules quoque habuit—sequitur annus haud dubiis consulibus M. Geganio Macerino iterum,
urn:cts:omar:stoa0179.stoa001.omar:4.8.2#T. Quinctio Capitolino quintum consule. idem hic annus censurae initium fuit, rei a parva origine ortae, quae deinde tanto incremento aucta est, ut morum disciplinaeque Romanae penes eam regimen, in senatu equitumque centuriis decoris dedecorisque discrimen sub dicione eius magistratus, ius publicorum privatorumque locorum, vectigalia populi Romani sub nutu atque arbitrio essent.
urn:cts:omar:stoa0179.stoa001.omar:4.8.3#ortum autem initium est rei, quod in populo per multos annos incenso neque differri census poterat neque consulibus, cum tot populorum bella imminerent, operae erat id negotium agere.
urn:cts:omar:stoa0179.stoa001.omar:4.8.4#mentio inlata apud senatum est rem operosam ac minime consularem suo proprio magistratu egere, cui scribarum ministerium custodiaeque tabularum cura, cui arbitrium formulae censendi subiceretur.
urn:cts:omar:stoa0179.stoa001.omar:4.8.5#et patres quamquam rem parvam, tamen, quo plures patricii magistratus in re publica essent, laeti accepere id, quod evenit, futurum, credo, etiam rati, ut mox opes eorum, qui praeessent, ipsi honori ius maiestatemque adicerent;
urn:cts:omar:stoa0179.stoa001.omar:4.8.6#et tribuni, id quod tunc erat, magis necessarii quam speciosi ministerii procurationem intuentes, ne in parvis quoque rebus incommode adversarentur, haud sane tetendere.
urn:cts:omar:stoa0179.stoa001.omar:4.8.7#cum a primoribus civitatis spretus honor esset, Papirium Semproniumque, quorum de consulatu dubitatur, ut eo magistratu parum solidum consulatum explerent, censui agendo populus suffragiis praefecit. censores ab re appellati sunt.
urn:cts:omar:stoa0179.stoa001.omar:4.9.1#dum haec Romae geruntur, legati ab Ardea veniunt pro veterrima societate renovatoque foedere recenti auxilium prope eversae urbi inplorantes.
urn:cts:omar:stoa0179.stoa001.omar:4.9.2#frui namque pace optimo consilio cum populo Romano servata per intestina arma non licuit; quorum causa atque initium traditur ex certamine factionum ortum,
urn:cts:omar:stoa0179.stoa001.omar:4.9.3#quae fuerunt eruntque pluribus populis magis exitio quam bella externa, quam fames morbive quaeque alia in deum iras velut ultima publicorum malorum vertunt.
urn:cts:omar:stoa0179.stoa001.omar:4.9.4#uirginem plebei generis maxime forma notam duo petiere iuvenes, alter virgini genere par, tutoribus fretus, qui et ipsi eiusdem corporis erant, nobilis alter, nulla re praeterquam forma captus.
urn:cts:omar:stoa0179.stoa001.omar:4.9.5#adiuvabant eum optumatium studia, per quae in domum quoque puellae certamen partium penetravit. nobilis superior iudicio matris esse, quae quam splendidissimis nuptiis iungi puellam volebat; tutores in ea quoque re partium memores ad suum tendere.
urn:cts:omar:stoa0179.stoa001.omar:4.9.6#cum res peragi intra parietes nequisset, ventum in ius est. postulatu audito matris tutorumque magistratus secundum parentis arbitrium dant ius nuptiarum.
urn:cts:omar:stoa0179.stoa001.omar:4.9.7#sed vis potentior fuit; namque tutores inter suae partis homines de iniuria decreti palam in foro contionati manu facta virginem ex domo matris rapiunt;
urn:cts:omar:stoa0179.stoa001.omar:4.9.8#adversus quos infestior coorta optumatium acies sequitur accensum iniuria iuvenem. fit proelium atrox. pulsa plebs, nihil Romanae plebi similis, armata ex urbe profecta colle quodam capto in agros optumatium cum ferro ignique excursiones facit;
urn:cts:omar:stoa0179.stoa001.omar:4.9.9#urbem quoque omni, etiam experte ante certaminis, multitudine opificum ad spem praedae evocata obsidere parat;
urn:cts:omar:stoa0179.stoa001.omar:4.9.10#nec ulla species cladesque belli abest velut contacta civitate rabie duorum iuvenum funestas nuptias ex occasu patriae petentium.
urn:cts:omar:stoa0179.stoa001.omar:4.9.11#parum parti utrique domi armorum bellique est visum; optumates Romanos ad auxilium urbis obsessae, plebs ad expugnandam secum Ardeam Volscos excivere. priores Volsci duce Aequo Cluilio Ardeam venere
urn:cts:omar:stoa0179.stoa001.omar:4.9.12#et moenibus hostium vallum obiecere.
urn:cts:omar:stoa0179.stoa001.omar:4.9.13#quod ubi Romam est nuntiatum, extemplo M. Geganius consul cum exercitu profectus tria milia passuum ab hoste locum castris cepit praecipitique iam die curare corpora milites iubet. quarta deinde vigilia signa profert. coeptumque opus adeo adproperatum est, ut sole orto Volsci firmiore se munimento ab Romanis circumvallatos quam ab se urbem viderent;
urn:cts:omar:stoa0179.stoa001.omar:4.9.14#et alia parte consul muro Ardeae bracchium iniunxerat, qua ex oppido sui commeare possent.
urn:cts:omar:stoa0179.stoa001.omar:4.10.1#Volscus imperator, qui ad eam diem non commeatu praeparato, sed ex populatione agrorum rapto in diem frumento aluisset militem, postquam saeptus vallo repente inops omnium rerum erat, ad conloquium consule evocato, si solvendae obsidionis causa venerit Romanus, abducturum se inde Volscos ait.
urn:cts:omar:stoa0179.stoa001.omar:4.10.2#adversus ea consul victis condiciones accipiendas esse, non ferendas respondit, neque, ut venerint ad oppugnandos socios populi Romani suo arbitrio, ita abituros Volscos esse.
urn:cts:omar:stoa0179.stoa001.omar:4.10.3#dedi imperatorem, arma poni iubet, fatentes victos se esse imperio parere; aliter tam abeuntibus quam manentibus se hostem infestum victoriam potius ex Volscis quam pacem infidam Romam relaturum.
urn:cts:omar:stoa0179.stoa001.omar:4.10.4#Volsci exiguam spem in armis alia undique abscisa cum temptassent, praeter cetera adversa loco quoque iniquo ad pugnam congressi, iniquiore ad fugam, cum ab omni parte caederentur, ad preces a certamine versi dedito imperatore traditisque armis sub iugum missi cum singulis vestimentis ignominiae cladisque pleni dimittuntur;
urn:cts:omar:stoa0179.stoa001.omar:4.10.5#et cum haud procul urbe Tusculo consedissent, vetere Tusculanorum odio inermes oppressi dederunt poenas vix nuntiis caedis relictis.
urn:cts:omar:stoa0179.stoa001.omar:4.10.6#Romanus Ardeae turbatas seditione res principibus eius motus securi percussis bonisque eorum in publicum Ardeatium redactis composuit; demptamque iniuriam iudicii tanto beneficio populi Romani Ardeates credebant; senatui superesse aliquid ad delendum publicae avaritiae monumentum videbatur.
urn:cts:omar:stoa0179.stoa001.omar:4.10.7#consul triumphans in urbem redit Cluilio duce Volscorum ante currum ducto praelatisque spoliis, quibus dearmatum exercitum hostium sub iugum miserat.
urn:cts:omar:stoa0179.stoa001.omar:4.10.8#Aequavit, quod haud facile est, Quinctius consul togatus armati gloriam collegae, quia concordiae pacisque domesticae curam iura infimis summisque moderando ita tenuit, ut eum et patres severum consulem et plebs satis comem crediderint.
urn:cts:omar:stoa0179.stoa001.omar:4.10.9#et adversus tribunos auctoritate plura quam certamine tenuit; quinque consulatus eodem tenore gesti vitaque omnis consulariter acta verendum paene ipsum magis quam honorem faciebant. eo tribunorum militarium nulla mentio his consulibus fuit.
urn:cts:omar:stoa0179.stoa001.omar:4.11.1#consules creantur M. Fabius Vibulanus, Postumus Aebutius Cornicen.
urn:cts:omar:stoa0179.stoa001.omar:4.11.2#Fabius et Aebutius consules, quo maiori gloriae rerum domi forisque gestarum succedere se cernebant, maxime autem memorabilem annum apud finitimos socios hostesque esse, quod Ardeatibus in re praecipiti tanta foret cura subventum, eo inpensius,
urn:cts:omar:stoa0179.stoa001.omar:4.11.3#ut delerent prorsus ex animis hominum infamiam iudicii, senatus consultum fecerunt, ut, quoniam civitas Ardeatium intestino tumultu redacta ad paucos esset, coloni eo praesidii causa adversus Volscos scriberentur.
urn:cts:omar:stoa0179.stoa001.omar:4.11.4#hoc palam relatum in tabulas, ut plebem tribunosque falleret iudicii rescindendi consilium initum; consenserant autem, ut multo maiore parte Rutulorum colonorum quam Romanorum scripta nec ager ullus divideretur nisi is, qui interceptus iudicio infami erat, nec ulli prius Romano ibi, quam omnibus Rutulis divisus esset, gleba ulla agri adsignaretur.
urn:cts:omar:stoa0179.stoa001.omar:4.11.5#sic ager ad Ardeates rediit. triumviri ad coloniam Ardeam deducendam creati Agrippa Menenius, T. Cluilius Siculus, M. Aebutius Helva;
urn:cts:omar:stoa0179.stoa001.omar:4.11.6#qui per minime populare ministerium, agro adsignando sociis, quem populus Romanus suum iudicasset, cum plebem offendissent, ne primoribus quidem patrum satis accepti, quod nihil gratiae cuiusquam dederant,
urn:cts:omar:stoa0179.stoa001.omar:4.11.7#vexationes ad populum iam die dicta ab tribunis coloni adscripti remanendo in colonia, quam testem integritatis iustitiaeque habebant, vitavere.
urn:cts:omar:stoa0179.stoa001.omar:4.12.1#pax domi forisque fuit et hoc et insequente anno C. Furio Pacilo et M. Papirio Crasso consulibus.
urn:cts:omar:stoa0179.stoa001.omar:4.12.2#ludi ab decemviris per secessionem plebis a patribus ex senatus consulto voti eo anno facti sunt.
urn:cts:omar:stoa0179.stoa001.omar:4.12.3#causa seditionum nequiquam a Poetelio quaesita, qui tribunus plebis iterum ea ipsa denuntiando factus neque,
urn:cts:omar:stoa0179.stoa001.omar:4.12.4#ut de agris dividendis plebi referrent consules ad senatum, pervincere potuit, et, cum magno certamine obtinuisset, ut consulerentur patres, consulum an tribunorum placeret comitia haberi, consules creari iussi sunt;
urn:cts:omar:stoa0179.stoa001.omar:4.12.5#ludibrioque erant minae tribuni denuntiantis se dilectum inpediturum, cum quietis finitumis neque bello neque belli apparatu opus esset.
urn:cts:omar:stoa0179.stoa001.omar:4.12.6#sequitur hanc tranquillitatem rerum annus Proculo Geganio Macerino, L. Menenio Lanato consulibus multiplici clade ac periculo insignis, seditionibus, fame, regno prope per largitionis dulcedinem in cervices accepto;
urn:cts:omar:stoa0179.stoa001.omar:4.12.7#unum afuit bellum externum; quo si adgravatae res essent, vix ope deorum omnium resisti potuisset. coepere a fame mala, seu adversus annus frugibus fuit, seu dulcedine contionum et urbis deserto agrorum cultu;
urn:cts:omar:stoa0179.stoa001.omar:4.12.8#nam utrumque traditur. et patres plebem desidem et tribuni plebis nunc fraudem nunc neglegentiam consulum accusabant. postremo perpulere plebem haud adversante senatu, ut L. Minucius praefectus annonae crearetur felicior in eo magistratu ad custodiam libertatis futurus quam ad curationem ministerii sui, quamquam postremo annonae quoque levatae haud immeritam et gratiam et gloriam tulit.
urn:cts:omar:stoa0179.stoa001.omar:4.12.9#qui cum multis circa finitimos populos legationibus terra marique nequiquam missis, nisi quod ex Etruria haud ita multum frumenti advectum est, nullum momentum annonae fecisset et revolutus ad dispensationem inopiae,
urn:cts:omar:stoa0179.stoa001.omar:4.12.10#profiteri cogendo frumentum et vendere, quod usui menstruo superesset, fraudandoque parte diurni cibi servitia, criminando inde et obiciendo irae populi frumentarios, acerba inquisitione aperiret magis quam levaret inopiam,
urn:cts:omar:stoa0179.stoa001.omar:4.12.11#multi ex plebe spe amissa, potius quam ut cruciarentur trahendo animam, capitibus obvolutis se in Tiberim praecipitaverunt.
urn:cts:omar:stoa0179.stoa001.omar:4.13.1#tum Sp. Maelius ex equestri ordine, ut illis temporibus praedives, rem utilem pessimo exemplo peiore consilio est adgressus.
urn:cts:omar:stoa0179.stoa001.omar:4.13.2#frumento namque ex Etruria privata pecunia per hospitum clientiumque ministeria coempto, quae, credo, ipsa res ad levandam publica cura annonam impedimento fuerat, largitiones frumenti facere instituit plebemque hoc munere delinitam, quacumque incederet,
urn:cts:omar:stoa0179.stoa001.omar:4.13.3#conspectus elatusque supra modum hominis privati secum trahere, haud dubium consulatum favore ac spe despondentem.
urn:cts:omar:stoa0179.stoa001.omar:4.13.4#ipse, ut est humanus animus insatiabilis eo, quod fortuna spondet, ad altiora et non concessa tendere et, quoniam consulatus quoque eripiendus invitis patribus esset, de regno agitare: id unum dignum tanto apparatu consiliorum et certamine, quod ingens exsudandum esset, praemium fore.
urn:cts:omar:stoa0179.stoa001.omar:4.13.5#iam comitia consularia instabant; quae res eum necdum compositis maturisve satis consiliis oppressit. consul sextum creatus T. Quinctius Capitolinus,
urn:cts:omar:stoa0179.stoa001.omar:4.13.6#minime opportunus vir novanti res; collega additur ei Agrippa Menenius, cui Lanato erat cognomen;
urn:cts:omar:stoa0179.stoa001.omar:4.13.7#et L. Minucius praefectus annonae seu refectus seu, quoad res posceret, in incertum creatus; nihil enim constat, nisi in libros linteos utroque anno relatum inter magistratus praefecti nomen.
urn:cts:omar:stoa0179.stoa001.omar:4.13.8#hic Minucius eandem publice curationem agens, quam Maelius privatim agendam susceperat, cum in utraque domo genus idem hominum versaretur, rem conpertam ad senatum defert: tela in domum Maelii conferri,
urn:cts:omar:stoa0179.stoa001.omar:4.13.9#eumque contiones domi habere ac non dubia regni consilia esse. tempus agendae rei nondum stare; cetera iam convenisse; et tribunos mercede emptos ad prodendam libertatem et partita ducibus multitudinis ministeria esse. serius se paene, quam tutum fuerit, ne cuius incerti vanique auctor esset, ea deferre. quae postquam sunt audita,
urn:cts:omar:stoa0179.stoa001.omar:4.13.10#cum undique primores patrum et prioris anni consules increparent, quod eas largitiones coetusque plebis in privata domo passi essent fieri, et novos consules, quod expectassent, donec a praefecto annonae tanta res ad senatum deferretur, quae consulem non auctorem solum desideraret, sed etiam vindicem;
urn:cts:omar:stoa0179.stoa001.omar:4.13.11#tum Quinctius consules immerito increpari ait, qui constricti legibus de provocatione ad dissolvendum imperium latis nequaquam tantum virium in magistratu ad eam rem pro atrocitate vindicandam quantum animi haberent. opus esse non forti solum viro, sed etiam libero exsolutoque legum vinclis.
urn:cts:omar:stoa0179.stoa001.omar:4.13.12#itaque se dictatorem L. Quinctium dicturum; ibi animum parem tantae potestati esse. adprobantibus cunctis primo Quinctius abnuere et, quid sibi vellent, rogitare, qui se aetate exacta tantae dimicationi obicerent.
urn:cts:omar:stoa0179.stoa001.omar:4.13.13#dein cum undique plus in illo senili animo non consilii modo, sed etiam virtutis esse quam in omnibus aliis dicerent laudibusque haud inmeritis onerarent et consul nihil remitteret, precatus tandem deos inmortales Cincinnatus,
urn:cts:omar:stoa0179.stoa001.omar:4.13.14#ne senectus sua in tam trepidis rebus damno dedecorive rei publicae esset, dictator a consule dicitur. ipse deinde C. Servilium Ahalam magistrum equitum dicit.
urn:cts:omar:stoa0179.stoa001.omar:4.14.1#postero die dispositis praesidiis cum in forum descendisset conversaque in eum plebs novitate rei ac miraculo esset et Maeliani atque ipse dux eorum in se intentam vim tanti imperii cernerent,
urn:cts:omar:stoa0179.stoa001.omar:4.14.2#expertes consiliorum regni, qui tumultus, quod bellum repens aut dictatoriam maiestatem aut Quinctium post octogesimum annum rectorem rei publicae quaesisset,
urn:cts:omar:stoa0179.stoa001.omar:4.14.3#rogitarent, missus ab dictatore Servilius magister equitum ad Maelium 'vocat te' inquit 'dictator'. cum pavidus ille, quid vellet, quaereret Serviliusque causam dicendam esse proponeret crimenque a Minucio delatum ad senatum diluendum,
urn:cts:omar:stoa0179.stoa001.omar:4.14.4#tunc Maelius recipere se in catervam suorum et primum circumspectans tergiversari, postremo, cum apparitor iussu magistri equitum duceret, ereptus a circumstantibus fugiensque fidem plebis Romanae inplorare et opprimi se consensu patrum dicere, quod plebi benigne fecisset;
urn:cts:omar:stoa0179.stoa001.omar:4.14.5#orare, ut opem sibi ultimo in discrimine ferrent neve ante oculos suos trucidari sinerent.
urn:cts:omar:stoa0179.stoa001.omar:4.14.6#haec eum vociferantem adsecutus Ahala Servilius obtruncat respersusque cruore obtruncati, stipatus caterva patriciorum iuvenum, dictatori renuntiat vocatum ad eum Maelium repulso apparitore concitantem multitudinem poenam meritam habere.
urn:cts:omar:stoa0179.stoa001.omar:4.14.7#tum dictator 'macte virtute' inquit, 'C. Servili, esto liberata re publica'.
urn:cts:omar:stoa0179.stoa001.omar:4.15.1#tumultuantem deinde multitudinem incerta existimatione facti ad contionem vocari iussit et Maelium iure caesum pronuntiavit, etiam si regni crimine insons fuerit, qui vocatus a magistro equitum ad dictatorem non venisset.
urn:cts:omar:stoa0179.stoa001.omar:4.15.2#se ad causam cognoscendam consedisse, qua cognita habiturum fuisse Maelium similem causae fortunam; vim parantem, ne iudicio se committeret, vi coercitum esse.
urn:cts:omar:stoa0179.stoa001.omar:4.15.3#nec cum eo tamquam cum cive agendum fuisse, qui natus in libero populo inter iura legesque, ex qua urbe reges exactos sciret eodemque anno sororis filios regis et liberos consulis, liberatoris patriae, propter pactionem indicatam recipiendorum in urbem regum a patre securi esse percussos,
urn:cts:omar:stoa0179.stoa001.omar:4.15.4#ex qua Collatinum Tarquinium consulem nominis odio abdicare se magistratu atque exulare iussum, in qua de Sp. Cassio post aliquot annos propter consilia inita de regno supplicium sumptum, in qua nuper decemviros bonis, exilio, capite multatos ob superbiam regiam, in ea Sp. Maelius spem regni conceperit.
urn:cts:omar:stoa0179.stoa001.omar:4.15.5#et quis homo? quamquam nullam nobilitatem, nullos honores, nulla merita cuiquam ad dominationem pandere viam; sed tamen Claudios, Cassios consulatibus, decemviratibus suis maiorumque honoribus, splendore familiarum sustulisse animos, quo nefas fuerit;
urn:cts:omar:stoa0179.stoa001.omar:4.15.6#Sp. Maelium, cui tribunatus plebis magis optandus quam sperandus fuerit, frumentarium divitem, bilibris farris sperasse libertatem se civium suorum emisse ciboque obiciendo ratum victorem finitimorum omnium populum in servitutem perlici posse,
urn:cts:omar:stoa0179.stoa001.omar:4.15.7#ut, quem senatorem concoquere civitas vix posset, regem ferret Romuli conditoris ab diis orti, recepti ad deos, insignia atque imperium habentem.
urn:cts:omar:stoa0179.stoa001.omar:4.15.8#non pro scelere id magis quam pro monstro habendum, nec satis esse sanguine eius expiatum, nisi tecta parietesque, intra quae tantum amentiae conceptum esset, dissiparentur bonaque contacta pretiis regni mercandi publicarentur. iubere itaque quaestores vendere ea bona atque in publicum redigere.
urn:cts:omar:stoa0179.stoa001.omar:4.16.1#domum deinde, ut monumento area esset oppressae nefariae spei, dirui extemplo iussit. id Aequimelium appellatum est.
urn:cts:omar:stoa0179.stoa001.omar:4.16.2#L. Minucius bove aurato et statua extra portam Trigeminam est donatus ne plebe quidem invita, quia frumentum Maelianum assibus in modios aestimatum plebi divisit.
urn:cts:omar:stoa0179.stoa001.omar:4.16.3#hunc Minucium apud quosdam auctores transisse a patribus ad plebem undecimumque tribunum plebis cooptatum seditionem motam ex Maeliana caede sedasse invenio;
urn:cts:omar:stoa0179.stoa001.omar:4.16.4#ceterum vix credibile est numerum tribunorum patres augeri passos, idque potissimum exemplum a patricio homine introductum, nec deinde id plebem concessum semel obtinuisse aut certe temptasse. sed ante omnia refellit falsum imaginis titulum paucis ante annis lege cautum, ne tribunis collegam cooptare liceret. Q. Caecilius, Q. Iunius, Sex.
urn:cts:omar:stoa0179.stoa001.omar:4.16.5#Titinius soli ex collegio tribunorum neque tulerant de honoribus Minuci legem et criminari nunc Minucium nunc Servilium apud plebem querique indignam necem Maelii non destiterant.
urn:cts:omar:stoa0179.stoa001.omar:4.16.6#pervicerunt igitur, ut tribunorum militum potius quam consulum comitia haberentur, haud dubii, quin sex locis—tot enim iam creari licebat—et plebei aliqui profitendo se ultores fore Maelianae caedis crearentur. Plebs,
urn:cts:omar:stoa0179.stoa001.omar:4.16.7#quamquam agitata multis eo anno et variis motibus erat, nec pluris quam tres tribunos consulari potestate creavit et in his L. Quinctium, Cincinnati filium, ex cuius dictaturae invidia tumultus quaerebatur.
urn:cts:omar:stoa0179.stoa001.omar:4.16.8#praelatus suffragiis Quinctio Mam. Aemilius, vir summae dignitatis; L. Iulium tertium creant.
urn:cts:omar:stoa0179.stoa001.omar:4.17.1#in horum magistratu Fidenae, colonia Romana, ad Lartem Tolumnium Ueientium regem ac Veientes defecere.
urn:cts:omar:stoa0179.stoa001.omar:4.17.2#maius additum defectioni scelus: C. Fulcinium, Cloelium Tullum, Sp. Antium, L. Roscium, legatos Romanos, causam novi consilii quaerentes, iussu Tolumni interfecerunt.
urn:cts:omar:stoa0179.stoa001.omar:4.17.3#levant quidam regis facinus: in tesserarum prospero iactu vocem eius ambiguam, ut occidi iussisse videretur, a Fidenatibus exceptam causam mortis legatis fuisse:
urn:cts:omar:stoa0179.stoa001.omar:4.17.4#rem incredibilem, interventu Fidenatium, novorum sociorum, consulentium de caede ruptura ius gentium, non aversum ab intentione lusus animum nec deinde in errorem versum facinus. propius est fidem obstringi Fidenatium populum,
urn:cts:omar:stoa0179.stoa001.omar:4.17.5#ne respicere spem ullam ab Romanis posset, conscientia tanti sceleris voluisse.
urn:cts:omar:stoa0179.stoa001.omar:4.17.6#legatorum, qui Fidenis caesi erant, statuae publice in rostris positae sunt. cum Veientibus Fidenatibusque, praeterquam finitumis populis, ab causa etiam tam nefanda bellum exorsis atrox dimicatio instabat.
urn:cts:omar:stoa0179.stoa001.omar:4.17.7#itaque ad curam summae rerum quieta plebe tribunisque eius nihil controversiae fuit, quin consules crearentur M. Geganius Macerinus tertium et L. Sergius Fidenas, a bello, credo, quod deinde gessit, appellatus.
urn:cts:omar:stoa0179.stoa001.omar:4.17.8#hic enim primus cis Anienem cum rege Veientium secundo proelio conflixit nec incruentam victoriam rettulit. maior itaque ex civibus amissis dolor quam laetitia fusis hostibus fuit, et senatus ut in trepidis rebus dictatorem dici Mam. Aemilium iussit. is magistrum equitum ex collegio prioris anni,
urn:cts:omar:stoa0179.stoa001.omar:4.17.9#quo simul tribuni militum consulari potestate fuerant, L. Quinctium Cincinnatum, dignum parente iuvenem, dixit.
urn:cts:omar:stoa0179.stoa001.omar:4.17.10#ad dilectum a consulibus habitum centuriones veteres belli periti adiecti et numerus amissorum proxima pugna expletus. legatos T. Quinctium Capitolinum et M. Fabium Vibulanum sequi se dictator iussit.
urn:cts:omar:stoa0179.stoa001.omar:4.17.11#cum potestas maior tum vir quoque potestati par hostes ex agro Romano trans Anienem submovere; collesque inter Fidenas atque Anienem ceperunt referentes castra nec ante in campos degressi sunt, quam legiones Faliscorum auxilio venerunt.
urn:cts:omar:stoa0179.stoa001.omar:4.17.12#tum demum castra Etruscorum pro moenibus Fidenarum posita et dictator Romanus haud procul inde ad confluenti. consedit in utriusque ripis amnis, qua assequi munimento poterat, vallo interposito. postero die in aciem eduxit.
urn:cts:omar:stoa0179.stoa001.omar:4.18.1#inter hostes variae fuere sententiae. Faliscus, procul ab domo militiam aegre patiens satisque fidens sibi, poscere pugnam; Veienti Fidenatique plus spei in trahendo bello esse.
urn:cts:omar:stoa0179.stoa001.omar:4.18.2#Tolumnius, quamquam suorum magis placebant consilia, ne longinquam militiam non paterentur Falisci, postero die se pugnaturum edicit.
urn:cts:omar:stoa0179.stoa001.omar:4.18.3#dictatori ac Romanis, quod detractasset pugnam hostis, animi accessere; posteroque die, iam militibus castra urbemque se oppugnaturos frementibus, ni copia pugnae fiat, utrimque acies inter bina castra in medium campi procedunt.
urn:cts:omar:stoa0179.stoa001.omar:4.18.4#Veiens multitudine abundans, qui inter dimicationem castra Romana adgrederentur, post montes circummisit. trium populorum exercitus ita stetit instructus, ut dextrum cornu Veientes, sinistrum Falisci tenerent, medii Fidenates essent.
urn:cts:omar:stoa0179.stoa001.omar:4.18.5#dictator dextro cornu adversus Faliscos, sinistro contra Veientem Capitolinus Quinctius intulit signa; ante mediam aciem cum equitatu magister equitum processit.
urn:cts:omar:stoa0179.stoa001.omar:4.18.6#parumper silentium et quies fuit nec Etruscis, nisi cogerentur, pugnam inituris et dictatore arcem Romanam respectante, ut extemplo proelium committeret, si ab auguribus, simul aves rite admisissent, ex conposito tolleretur signum.
urn:cts:omar:stoa0179.stoa001.omar:4.18.7#quod ubi conspexit, primos equites clamore sublato in hostem emisit;
urn:cts:omar:stoa0179.stoa001.omar:4.18.8#secuta peditum acies ingenti vi conflixit. nulla parte legiones Etruscae sustinuere impetum Romanorum; eques maxime resistebat; equitumque longe fortissimus ipse rex ab omni parte effuse sequentibus obequitans Romanis trahebat certamen.
urn:cts:omar:stoa0179.stoa001.omar:4.19.1#erat tum inter equites tribunus militum A. Cornelius Cossus, eximia pulchritudine corporis, animo ac viribus par memorque generis, quod amplissimum acceptum maius auctiusque reliquit posteris. is cum ad impetum Tolumni,
urn:cts:omar:stoa0179.stoa001.omar:4.19.2#quacumque se intendisset, trepidantes Romanas videret turmas insignemque eum regio habitu volitantem tota acie cognosset, 'hicine est' inquit '
urn:cts:omar:stoa0179.stoa001.omar:4.19.3#ruptor foederis humani violatorque gentium iuris? iam ego hanc mactatam victimam, si modo sancti quicquam in terris esse dii volunt, legatorum manibus dabo'.
urn:cts:omar:stoa0179.stoa001.omar:4.19.4#calcaribus subditis infesta cuspide in unum fertur hostem; quem cum ictum equo deiecisset, confestim et ipse hasta innixus se in pedes excepit.
urn:cts:omar:stoa0179.stoa001.omar:4.19.5#adsurgentem ibi regem umbone resupinat repetitumque saepius cuspide ad terram adfixit. tum exsangui detracta spolia, caputque abscisum victor spiculo gerens terrore caesi regis hostes perfudit. ita equitum quoque fusa acies, quae una fecerat anceps certamen.
urn:cts:omar:stoa0179.stoa001.omar:4.19.6#dictator legionibus fugatis instat et ad castra conpulsos caedit. Fidenatium plurimi locorum notitia effugere in montes. Cossus Tiberim cum equitatu transvectus ex agro Veientano ingentem detulit praedam ad urbem. inter proelium
urn:cts:omar:stoa0179.stoa001.omar:4.19.7#et ad castra Romana pugnatum est adversus partem copiarum ab Tolumnio, ut ante dictum est, ad castra missam.
urn:cts:omar:stoa0179.stoa001.omar:4.19.8#Fabius Vibulanus corona primum vallum defendit; intentos deinde hostes in vallum egressus dextra principali cum triariis repente invadit. quo pavore iniecto caedes minor, quia pauciores erant, fuga non minus trepida quam in acie fuit.
urn:cts:omar:stoa0179.stoa001.omar:4.20.1#omnibus locis re bene gesta dictator senatus — consulto iussuque populi triumphans in urbem rediit.
urn:cts:omar:stoa0179.stoa001.omar:4.20.2#longe maximum triumphi spectaculum fuit Cossus spolia opima regis interfecti gerens. in eum milites carmina incondita aequantes eum Romulo canere. spolia in aede Iovis Feretrii prope Romuli spolia,
urn:cts:omar:stoa0179.stoa001.omar:4.20.3#quae prima opima appellata sola ea tempestate erant, cum sollemni dedicatione dono fixit; averteratque in se a curru dictatoris civium ora et celebritatis eius diei fructum prope solus tulerat.
urn:cts:omar:stoa0179.stoa001.omar:4.20.4#dictator coronam auream libram pondo ex publica pecunia populi iussu in Capitolio Iovi donum posuit.
urn:cts:omar:stoa0179.stoa001.omar:4.20.5#omnes ante me auctores secutus A. Cornelium Cossum tribunum militum secunda spolia opima Iovis Feretrii templo intulisse exposui;
urn:cts:omar:stoa0179.stoa001.omar:4.20.6#ceterum, praeterquam quod ea rite opima spolia habentur, quae dux duci detraxit, nec ducem novimus, nisi cuius auspicio bellum geritur, titulus ipse spoliis inscriptus illos meque arguit consulem ea Cossum cepisse.
urn:cts:omar:stoa0179.stoa001.omar:4.20.7#hoc ego cum Augustum Caesarem, templorum omnium conditorem aut restitutorem, ingressum aedem Feretrii Iovis, quam vetustate dilapsam refecit, se ipsum in thorace linteo scriptum legisse audissem, prope sacrilegium ratus sum Cosso spoliorum suorum Caesarem, ipsius templi auctorem, subtrahere testem.
urn:cts:omar:stoa0179.stoa001.omar:4.20.8#quis ea in re sit error, quod tam veteres annales quodque magistratuum libri, quos linteos in aede repositos Monetae Macer Licinius citat identidem auctores, decimo post demum anno cum T. Quinctio Poeno A. Cornelium Cossum consulem habeant, existimatio communis omnibus est.
urn:cts:omar:stoa0179.stoa001.omar:4.20.9#nam etiam illud accedit, ne tam clara pugna in eum annum transferri possit, quod inbelle triennium ferme pestilentia inopiaque frugum circa A. Cornelium consulem fuit, adeo ut quidam annales velut funesti nihil praeter nomina consulum suggerant.
urn:cts:omar:stoa0179.stoa001.omar:4.20.10#tertius ab consulatu Cossi annus tribunum eum militum consulari potestate habet, eodem anno magistrum equitum; quo in imperio alteram insignem edidit pugnam equestrem. ea libera coniectura est, sed, ut ego arbitror, vana; aversari enim omnes opiniones licet,
urn:cts:omar:stoa0179.stoa001.omar:4.20.11#cum auctor pugnae recentibus spoliis in sacra sede positis Iovem prope ipsum, cui vota erant, Romulumque intuens, haud spernendos falsi tituli testes, se A. Cornelium Cossum consulem scripserit.
urn:cts:omar:stoa0179.stoa001.omar:4.21.1#M. Cornelio Maluginense, L. Papirio Crasso consulibus exercitus in agrum Veientem ac Faliscum ducti, praedae abactae hominum pecorumque;
urn:cts:omar:stoa0179.stoa001.omar:4.21.2#hostis in agris nusquam inventus neque pugnandi copia facta; urbes tamen non oppugnatae, quia pestilentia populum invasit. et seditiones domi quaesitae sunt nec motae tamen ab Sp. Maelio tribuno plebis,
urn:cts:omar:stoa0179.stoa001.omar:4.21.3#qui favore nominis moturum se aliquid ratus et Minucio diem dixerat et rogationem de publicandis bonis Servili Ahalae tulerat,
urn:cts:omar:stoa0179.stoa001.omar:4.21.4#falsis criminibus a Minucio circumventum Maelium arguens, Servilio caedem civis indemnati obiciens. quae vaniora ad populum ipso auctore fuere.
urn:cts:omar:stoa0179.stoa001.omar:4.21.5#ceterum magis vis morbi ingravescens curae erat terroresque ac prodigia, maxime quod crebris motibus terrae ruere in agris nuntiabantur tecta. obsecratio itaque a populo duumviris praeeuntibus est facta. Pestilentior inde annus C. Iulio iterum
urn:cts:omar:stoa0179.stoa001.omar:4.21.6#et L. Verginio consulibus tantum vastitatis in urbe agrisque fecit, ut non modo praedandi causa quisquam ex agro Romano exiret bellive inferendi memoria patribus aut plebi esset,
urn:cts:omar:stoa0179.stoa001.omar:4.21.7#sed ultro Fidenates, qui se primo aut montibus aut muris tenuerant, populabundi descenderent in agrum Romanum.
urn:cts:omar:stoa0179.stoa001.omar:4.21.8#deinde Veientium exercitu accito—nam Falisci perpelli ad instaurandum bellum neque clade Romanorum neque sociorum precibus potuere—duo populi transiere Anienem atque haud procul Collina porta signa habuere.
urn:cts:omar:stoa0179.stoa001.omar:4.21.9#trepidatum itaque non in agris magis quam in urbe est. Iulius consul in aggere murisque explicat copias, a Verginio senatus in aede Quirini consulitur. dictatorem dici Q. Servilium placet, cui Prisco alii, alii Structo fuisse cognomen tradunt.
urn:cts:omar:stoa0179.stoa001.omar:4.21.10#Verginius, dum collegam consuleret, moratus permittente eo nocte dictatorem dixit. is sibi magistrum equitum Postumum Aebutium Helvam dicit.
urn:cts:omar:stoa0179.stoa001.omar:4.22.1#dictator omnes luce prima extra portam Collinam adesse iubet. quibuscumque vires subpetebant ad arma ferenda, praesto fuere.
urn:cts:omar:stoa0179.stoa001.omar:4.22.2#signa ex aerario prompta feruntur ad dictatorem. quae cum agerentur, hostes in loca altiora concessere. eo dictator agmine infesto subiit nec procul Nomento signis conlatis fudit Etruscas legiones; conpulit inde in urbem Fidenas valloque circumdedit;
urn:cts:omar:stoa0179.stoa001.omar:4.22.3#sed neque scalis capi poterat urbs alta et munita, neque in obsidione vis ulla erat, quia frumentum non necessitati modo satis, sed copiae quoque abunde ex ante convecto sufficiebat.
urn:cts:omar:stoa0179.stoa001.omar:4.22.4#ita expugnandi pariter cogendique ad deditionem spe amissa dictator in locis propter propinquitatem notis ab adversa parte urbis maxime neglecta, quia suapte natura tutissima erat, agere in arcem cuniculum instituit.
urn:cts:omar:stoa0179.stoa001.omar:4.22.5#ipse diversissimis locis subeundo ad moenia quadrifariam diviso exercitu, qui alii aliis succederent ad pugnam, continenti die ac nocte proelio ab sensu operis hostes avertebat,
urn:cts:omar:stoa0179.stoa001.omar:4.22.6#donec perfosso a castris monte erecta in arcem via est, intentisque Etruscis ad vanas a certo periculo minas clamor supra caput hostilis captam urbem ostendit.
urn:cts:omar:stoa0179.stoa001.omar:4.22.7#eo anno C. Furius Pacilus et M. Geganius Macerinus censores villam publicam in campo Martio probaverunt; ibique primum census populi est actus.
urn:cts:omar:stoa0179.stoa001.omar:4.23.1#eosdem consules insequenti anno refectos Iulium tertium, Verginium iterum apud Macrum Licinium invenio;
urn:cts:omar:stoa0179.stoa001.omar:4.23.2#Valerius Antias atque Tubero M. Manlium et Q. Sulpicium consules in eum annum edunt. ceterum in tam discrepanti editione et Tubero et Macer libros linteos auctores profitentur; neuter tribunos militum eo anno fuisse traditum ab scriptoribus antiquis dissimulat.
urn:cts:omar:stoa0179.stoa001.omar:4.23.3#Licinio libros haud dubie sequi linteos placet; Tubero incertus veri est. sit inter cetera vetustate cooperta hoc quoque in incerto positum.
urn:cts:omar:stoa0179.stoa001.omar:4.23.4#trepidatum in Etruria est post Fidenas captas non Veientibus solum exterritis metu similis excidii, sed etiam Faliscis memoria initi primo cum iis belli, quamquam rebellantibus non adfuerant.
urn:cts:omar:stoa0179.stoa001.omar:4.23.5#igitur cum duae civitates legatis circa duodecim populos missis inpetrassent, ut ad Voltumnae fanum indiceretur omni Etruriae concilium, velut magno inde tumultu inminente senatus Mam. Aemilium dictatorem iterum dici iussit.
urn:cts:omar:stoa0179.stoa001.omar:4.23.6#ab eo A. Postumius Tubertus magister equitum est dictus; bellumque tanto maiore quam proxime conatu apparatum est, quanto plus erat ab omni Etruria periculi, quam ab duobus populis fuerat.
urn:cts:omar:stoa0179.stoa001.omar:4.24.1#ea res aliquanto expectatione omnium tranquillior fuit.
urn:cts:omar:stoa0179.stoa001.omar:4.24.2#itaque cum renuntiatum a mercatoribus esset negata Veientibus auxilia iussosque suo consilio bellum initum suis viribus exequi nec adversarum rerum quaerere socios, cum quibus spem integram communicare noluerint,
urn:cts:omar:stoa0179.stoa001.omar:4.24.3#sint dictator, ne nequiquam creatus esset, materia quaerendae bello gloriae adempta in pace aliquid operis edere, quod monumentum esset dictaturae, cupiens censuram minuere parat seu nimiam potestatem ratus seu non tam magnitudine honoris quam diuturnitate offensus.
urn:cts:omar:stoa0179.stoa001.omar:4.24.4#contione itaque advocata rem publicam foris gerendam ait tutaque omnia praestanda deos inmortales suscepisse; se, quod intra muros agendum esset, libertati populi Romani consulturum. maximam autem eius custodiam esse, si magna imperia diuturna non essent et temporis. modus inponeretur, quibus iuris inponi non posset. alios magistratus annuos esse, quinquennalem censuram.
urn:cts:omar:stoa0179.stoa001.omar:4.24.5#grave esse iisdem per tot annos, magnam partem vitae, obnoxios vivere. se legem laturum, ne plus quam annua ac semenstris censura esset.
urn:cts:omar:stoa0179.stoa001.omar:4.24.6#consensu ingenti populi legem postero die pertulit et 'ut re ipsa' inquit 'sciatis, Quirites, quam mihi diuturna non placeant imperia, dictatura me abdico'. deposito suo magistratu,
urn:cts:omar:stoa0179.stoa001.omar:4.24.7#inposito fine alteri cum gratulatione ac favore ingenti populi domum est reductus. censores aegre passi Mamercum, quod magistratum populi Romani minuisset, tribu moverunt octiplicatoque censu aerarium fecerunt.
urn:cts:omar:stoa0179.stoa001.omar:4.24.8#quam rem ipsum ingenti animo tulisse ferunt causam potius ignominiae intuentem quam ignominiam; primores patrum, quamquam deminutum censurae ius noluissent, exemplo acerbitatis censoriae offensos, quippe cum se quisque diutius ac saepius subiectum censoribus fore cerneret quam censuram gesturum;
urn:cts:omar:stoa0179.stoa001.omar:4.24.9#populi certe tanta indignatio coorta dicitur, ut via a censoribus nullius auctoritate praeterquam ipsius Mamerci deterreri quiverit.
urn:cts:omar:stoa0179.stoa001.omar:4.25.1#tribuni plebi adsiduis contentionibus prohibendo consularia comitia, cum res prope ad interregnum perducta esset, evicere tandem, ut tribuni militum consulari potestate crearentur.
urn:cts:omar:stoa0179.stoa001.omar:4.25.2#victoriae praemium quod petebatur, ut plebeius crearetur, nullum fuit; omnes patricii creati sunt, M. Fabius Vibulanus, M. Folius, L. Sergius Fidenas.
urn:cts:omar:stoa0179.stoa001.omar:4.25.3#pestilentia eo anno aliarum rerum otium praebuit. aedis Apollini pro valetudine populi vota est. multa duumviri ex libris placandae deum irae avertendaeque a populo pestis causa fecere;
urn:cts:omar:stoa0179.stoa001.omar:4.25.4#magna tamen clades in urbe agrisque promiscua hominum pecorumque pernicie accepta famem quoque ex pestilentia, morbo inplicitis cultoribus agrorum, timentes in Etruriam Pomptinumque agrum et Cumas, postremo in Siciliam quoque frumenti causa misere. consularium comitiorum nulla mentio habita est;
urn:cts:omar:stoa0179.stoa001.omar:4.25.5#tribuni militum consulari potestate omnes patricii creati sunt, L. Pinarius Mamercus, L. Furius Medullinus, Sp. Postumius Albus.
urn:cts:omar:stoa0179.stoa001.omar:4.25.6#eo anno vis morbi levata,
urn:cts:omar:stoa0179.stoa001.omar:4.25.7#neque a penuria frumenti, quia ante provisum erat, periculum fuit. consilia de movendo bello in Volscorum Aequorumque conciliis et in Etruria ad fanum Voltumnae agitata. ibi prolatae in annum res,
urn:cts:omar:stoa0179.stoa001.omar:4.25.8#decretoque cautum, ne quod ante concilium fieret nequiquam Veiente populo querente eandem, qua Fidenae deletae sint, inminere Veis fortunam.
urn:cts:omar:stoa0179.stoa001.omar:4.25.9#interim Romae principes plebis iam diu nequiquam inminentes spei maioris honoris, dum foris otium esset, coetus indicere in domos tribunorum plebis;
urn:cts:omar:stoa0179.stoa001.omar:4.25.10#ibi secreta consilia agitare; queri se a plebe adeo spretos, ut, cum per tot annos tribuni militum consulari potestate creentur, nulli umquam plebeio ad eum honorem aditus fuerit.
urn:cts:omar:stoa0179.stoa001.omar:4.25.11#multum providisse suos maiores, qui caverint, ne cui patricio plebei magistratus paterent; aut patricios habendos fuisse tribunos plebi; adeo se suis etiam sordere nec a plebe minus quam a patribus contemni.
urn:cts:omar:stoa0179.stoa001.omar:4.25.12#alii purgare plebem, culpam in patres vertere: eorum ambitione artibusque fieri, ut obsaeptum plebi sit ad honorem iter. si plebi respirare ab eorum mixtis precibus minisque liceat, memorem eam suorum inituram suffragia esse et parto auxilio imperium quoque adscituram.
urn:cts:omar:stoa0179.stoa001.omar:4.25.13#placet tollendae ambitionis causa tribunos legem promulgare, ne cui album in vestimentum addere petitionis causa liceret. parva nunc res et vix serio agenda videri possit, quae tunc ingenti certamine patres ac plebem accendit.
urn:cts:omar:stoa0179.stoa001.omar:4.25.14#vicere tamen tribuni, ut legem perferrent; apparebatque inritatis animis plebem ad suos studia inclinaturam. quae ne libera essent, senatus consultum factum est, ut consularia comitia haberentur.
urn:cts:omar:stoa0179.stoa001.omar:4.26.1#tumultus causa fuit, quem ab Aequis et Volscis Latini atque Hernici nuntiarant.
urn:cts:omar:stoa0179.stoa001.omar:4.26.2#T. Quinctius Luci filius Cincinnatus—eidem et Poeno cognomen additur—et Cn. Iulius Mento consules facti. nec ultra terror belli est dilatus.
urn:cts:omar:stoa0179.stoa001.omar:4.26.3#lege sacrata, quae maxima apud eos vis cogendae militiae erat, dilectu habito utrimque validi exercitus profecti in Algidum convenere ibique seorsum Aequi,
urn:cts:omar:stoa0179.stoa001.omar:4.26.4#seorsum Volsci castra communivere, intentiorque quam umquam ante muniendi exercendique militem cura ducibus erat.
urn:cts:omar:stoa0179.stoa001.omar:4.26.5#eo plus nuntii terroris Romam attulere. senatui dictatorem dici placuit, quia etsi saepe victi populi maiore tamen conatu quam alias umquam rebellarant et aliquantum Romanae iuventutis morbo absumptum erat.
urn:cts:omar:stoa0179.stoa001.omar:4.26.6#ante omnia pravitas consulum discordiaque inter ipsos et certamina in consiliis omnibus terrebant. sunt qui male pugnatum ab his consulibus in Algido auctores sint eamque causam dictatoris creandi fuisse.
urn:cts:omar:stoa0179.stoa001.omar:4.26.7#illud satis constat, ad alia discordes in uno adversus patrum voluntatem consensisse, ne dicerent dictatorem, donec, cum alia aliis terribiliora adferrentur nec in auctoritate senatus consules essent, Q. Servilius Priscus summis honoribus egregie usus 'vos' inquit, 'tribuni plebis,
urn:cts:omar:stoa0179.stoa001.omar:4.26.8#quoniam ad extrema ventum est, senatus appellat, ut in tanto discrimine rei publicae dictatorem dicere consules pro potestate vestra cogatis'.
urn:cts:omar:stoa0179.stoa001.omar:4.26.9#qua voce audita occasionem oblatam rati tribuni augendae potestatis secedunt proque collegio pronuntiant placere consules senatui dicto audientes esse; si adversus consensum amplissimi ordinis ultra tendant, in vincla se duci eos iussuros.
urn:cts:omar:stoa0179.stoa001.omar:4.26.10#consules ab tribunis quam ab senatu vinci maluerunt proditum a patribus summi imperii ius datumque sub iugum tribuniciae potestati consulatum memorantes, si quidem cogi aliquid pro potestate ab tribuno consules et — quo quid ulterius privato timendum foret? — in vincla etiam duci possent.
urn:cts:omar:stoa0179.stoa001.omar:4.26.11#sors, ut dictatorem diceret — nam ne id quidem inter collegas convenerat, T. Quinctio evenit. is A. Postumium Tubertum, socerum suum, severissimi imperii virum, dictatorem dixit; ab eo L. Iulius magister equitum est dictus.
urn:cts:omar:stoa0179.stoa001.omar:4.26.12#dilectus simul edicitur et iustitium, neque aliud tota urbe agi quam bellum apparari. cognitio vacantium militiae munere post bellum differtur. ita dubii quoque inclinant ad nomina danda. et Hernicis Latinisque milites imperati; utrimque enixe oboeditum dictatori est.
urn:cts:omar:stoa0179.stoa001.omar:4.27.1#haec omnia celeritate ingenti acta; relictoque Cn. Iulio consule ad praesidium urbis et L. Iulio magistro equitum ad subita belli ministeria, ne qua res, qua eguissent in castris, moraretur, dictator praeeunte A. Cornelio pontifice maximo ludos magnos tumultus causa vovit
urn:cts:omar:stoa0179.stoa001.omar:4.27.2#profectusque ab urbe diviso cum Quinctio consule exercitu ad hostes pervenit.
urn:cts:omar:stoa0179.stoa001.omar:4.27.3#sicut bina castra hostium parvo inter se spatio distantia viderunt, ipsi quoque mille ferme passus ab hoste dictator Tusculo, consul Lanuvio propiorem locum castris ceperunt.
urn:cts:omar:stoa0179.stoa001.omar:4.27.4#ita quattuor exercitus totidem munimenta planitiem in medio, non parvis modo excursionibus ad proelia, sed vel ad explicandas utrimque acies satis patentem, habebant.
urn:cts:omar:stoa0179.stoa001.omar:4.27.5#nec, ex quo castris castra collata sunt, cessatum a levibus proeliis est facile patiente dictatore conferendo vires spem universae victoriae, temptato paulatim eventu certaminum, suos praecipere.
urn:cts:omar:stoa0179.stoa001.omar:4.27.6#itaque hostes nulla in proelio iusto relicta spe noctu adorti castra consulis rem in casum ancipitis eventus committunt. clamor subito ortus non consulis modo vigiles, exercitum deinde omnem, sed dictatorem quoque ex somno excivit.
urn:cts:omar:stoa0179.stoa001.omar:4.27.7#ubi praesenti ope res egebat, consul nec animo defecit nec consilio: pars militum portarum stationes firmant, pars corona vallum cingunt.
urn:cts:omar:stoa0179.stoa001.omar:4.27.8#in alteris apud dictatorem castris quo minus tumultus est, eo plus animadvertitur, quid opus facto sit. missum extemplo ad castra subsidium, cui Sp. Postumius Albus legatus praeficitur; ipse parte copiarum parvo circuitu locum maxime secretum ab tumultu petit, unde ex necopinato aversum hostem invadat.
urn:cts:omar:stoa0179.stoa001.omar:4.27.9#Q. Sulpicium legatum praeficit castris; M. Fabio legato adsignat equites nec ante lucem movere iubet manum inter nocturnos tumultus moderatu difficilem. omnia, quae vel alius imperator prudens et inpiger in tali re praeciperet ageretque, praecipit ordine atque agit;
urn:cts:omar:stoa0179.stoa001.omar:4.27.10#illud eximium consilii animique specimen et neutiquam vulgatae laudis, quod ultro ad oppugnanda castra hostium, unde maiore agmine profectos exploratum fuerat, M. Geganium cum cohortibus delectis misit.
urn:cts:omar:stoa0179.stoa001.omar:4.27.11#qui postquam intentos homines in eventum periculi alieni pro se incautos neglectis vigiliis stationibusque est adortus, prius paene cepit castra, quam oppugnari hostes satis scirent.
urn:cts:omar:stoa0179.stoa001.omar:4.27.12#inde fumo, ut convenerat, datum signum ubi conspectum ab dictatore est, exclamat capta hostium castra nuntiarique passim iubet.
urn:cts:omar:stoa0179.stoa001.omar:4.28.1#et iam lucescebat omniaque sub oculis erant. et Fabius cum equitatu impetum dederat, et consul eruptionem e castris in trepidos iam hostes fecerat;
urn:cts:omar:stoa0179.stoa001.omar:4.28.2#dictator autem parte altera subsidia et secundam aciem adortus circumagenti se ad dissonos clamores ac subitos tumultus hosti undique obiecerat victorem peditem equitemque.
urn:cts:omar:stoa0179.stoa001.omar:4.28.3#circumventi igitur iam in medio ad unum omnes poenas rebellionis dedissent, ni Vettius Messius ex Volscis, nobilior vir factis quam genere, iam orbem volventes suos increpans clara voce 'hic praebituri' inquit '
urn:cts:omar:stoa0179.stoa001.omar:4.28.4#vos telis hostium estis indefensi, inulti? quid igitur arma habetis aut quid ultro bellum intulistis in otio tumultuosi, in bello segnes? quid hic stantibus spei est? an deum aliquem protecturum vos rapturumque hinc putatis? ferro via facienda est.
urn:cts:omar:stoa0179.stoa001.omar:4.28.5#hac, qua me praegressum videritis, agite, qui visuri domos parentes, coniuges liberos estis, ite mecum. non murus nec vallum, sed armati armatis obstant. virtute pares, necessitate, quae ultimum ac maximum telum est, superiores estis.'
urn:cts:omar:stoa0179.stoa001.omar:4.28.6#haec locutum exsequentemque dicta redintegrato clamore secuti dant inpressionem, qua Postumius Albus cohortes obiecerat; et moverunt victorem, donec dictator pedem iam referentibus suit advenit, eoque omne proelium versum est.
urn:cts:omar:stoa0179.stoa001.omar:4.28.7#uni viro, Messio, fortuna hostium innititur. multa utrimque vulnera, multa passim caedes est. iam ne duces quidem Romani incruenti pugnant.
urn:cts:omar:stoa0179.stoa001.omar:4.28.8#unus Postumius ictus saxo perfracto capite acie excessit, non dictatorem umerus vulneratus, non Fabium prope affixum equo femur, non bracchium abscisum consulem ex tam ancipiti proelio summovit.
urn:cts:omar:stoa0179.stoa001.omar:4.29.1#Messium impetus per stratos caede hostes cum globo fortissimorum iuvenum extulit ad castra Volscorum, quae nondum capta erant. eodem omnis acies inclinatur.
urn:cts:omar:stoa0179.stoa001.omar:4.29.2#consul effusos usque ad vallum persecutus ipsa castra vallumque adgreditur; eodem et dictator alia parte copias admovet.
urn:cts:omar:stoa0179.stoa001.omar:4.29.3#non segnior oppugnatio est, quam pugna fuerat. consulem signum quoque intra vallum iniecisse ferunt, quo milites acrius subirent, repetendoque signo primam inpressionem factam; et dictator proruto vallo iam in castra proelium intulerat.
urn:cts:omar:stoa0179.stoa001.omar:4.29.4#tum abici passim arma ac dedi hostes coepti; castrisque et his captis hostes praeter senatores omnes venumdati sunt. praedae pars sua cognoscentibus Latinis atque Hernicis reddita, partem sub hasta dictator vendidit; praepositoque consule castris ipse triumphans invectus urbem dictatura se abdicavit. egregiae dictaturae tristem memoriam faciunt,
urn:cts:omar:stoa0179.stoa001.omar:4.29.5#qui filium ab A. Postumio, quod occasione bene pugnandi captus iniussu decesserit praesidio, victorem securi percussum tradunt.
urn:cts:omar:stoa0179.stoa001.omar:4.29.6#nec libet credere et licet in variis opinionibus; et argumento est, quod imperia Manliana, non Postumiana appellata sunt, cum, qui prior auctor tam saevi exempli foret, occupaturus insignem titulum crudelitatis fuerit. Imperioso quoque Manlio cognomen inditum; Postumius nulla tristi nota est insignitus.
urn:cts:omar:stoa0179.stoa001.omar:4.29.7#Cn. Iulius consul aedem Apollinis absente collega sine sorte dedicavit. aegre id passus Quinctius, cum dimisso exercitu in urbem redisset, nequiquam in senatu est conquestus.
urn:cts:omar:stoa0179.stoa001.omar:4.29.8#insigni magnis rebus anno additur nihil tum ad rem Romanam pertinere visum, quod Carthaginienses, tanti hostes futuri, tum primum per seditiones Siculorum ad partis alterius auxilium in Siciliam exercitum traiecere.
urn:cts:omar:stoa0179.stoa001.omar:4.30.1#agitatum in urbe ab tribunis plebis, ut tribuni militum consulari potestate crearentur, nec obtineri potuit. consules fiunt L. Papirius Crassus, L. Iulius. Aequorum legati foedus ab senatu cum petissent et pro foedere deditio ostentaretur, indutias annorum octo impetraverunt;
urn:cts:omar:stoa0179.stoa001.omar:4.30.2#Volscorum res super acceptam in Algido cladem pertinaci certamine inter pacis bellique auctores in iurgia et seditiones versa: undique otium fuit Romanis.
urn:cts:omar:stoa0179.stoa001.omar:4.30.3#legem de multarum aestimatione pergratam populo cum ab tribunis parari consules unius ex collegio proditione excepissent, ipsi praeoccupaverunt ferre.
urn:cts:omar:stoa0179.stoa001.omar:4.30.4#consules L. Sergius Fidenas iterum, Hostus Lucretius Tricipitinus. nihil dignum dictu actum his consulibus. secuti eos consules A. Cornelius Cossus, T. Quinctius Poenus iterum.
urn:cts:omar:stoa0179.stoa001.omar:4.30.5#Veientes in agrum Romanum excursiones fecerunt. fama fuit quosdam ex Fidenatium iuventute participes eius populationis fuisse, cognitioque eius rei L. Sergio et Q. Servilio et Mam. Aemilio permissa.
urn:cts:omar:stoa0179.stoa001.omar:4.30.6#quidam Ostiam relegati, quod, cur per eos dies a Fidenis afuissent, parum constabat. colonorum additus numerus agerque iis bello interemptorum adsignatus.
urn:cts:omar:stoa0179.stoa001.omar:4.30.7#siccitate eo anno plurimum laboratum est, nec caelestes modo defuerunt aquae, sed terra quoque ingenito umore egens vix ad perennes suffecit amnes.
urn:cts:omar:stoa0179.stoa001.omar:4.30.8#defectus alibi aquarum circa torridos fontes rivosque stragem siti pecorum morientium dedit; scabie alia absumpta; vulgatique contactu in homines morbi. et primo in agrestes ingruerant servitiaque;
urn:cts:omar:stoa0179.stoa001.omar:4.30.9#urbs deinde inpletur. nec corpora modo adfecta tabo, sed animos quoque multiplex religio et pleraque externa invasit novos ritus sacrificandi vaticinando inferentibus in domos, quibus quaestui sunt capti superstitione animi,
urn:cts:omar:stoa0179.stoa001.omar:4.30.10#donec publicus iam pudor ad primores civitatis pervenit cernentes in omnibus vicis sacellisque peregrina atque insolita piacula pacis deum exposcendae.
urn:cts:omar:stoa0179.stoa001.omar:4.30.11#datum inde negotium aedilibus, ut animadverterent, ne qui nisi Romani dii neu quo alio more quam patrio colerentur. Irae adversus Veientes in insequentem annum,
urn:cts:omar:stoa0179.stoa001.omar:4.30.12#C. Servilium Ahalam, L. Papirium Mugillanum consules, dilatae sunt.
urn:cts:omar:stoa0179.stoa001.omar:4.30.13#nihil quoque, ne confestim bellum indiceretur neve exercitus mitterentur, religio obstitit; fetiales prius mittendos ad res repetendas censuere.
urn:cts:omar:stoa0179.stoa001.omar:4.30.14#cum Veientibus nuper acie dimicatum ad Nomentum et Fidenas fuerat, indutiaeque inde, non pax facta, quarum et dies exierat et ante diem rebellaverant; missi tamen fetiales; nec eorum, cum more patrum iurati repeterent res, verba sunt audita.
urn:cts:omar:stoa0179.stoa001.omar:4.30.15#controversia inde fuit, utrum populi iussu indiceretur bellum, an satis esset senatus consultum. pervicere tribuni denuntiando inpedituros se dilectum, ut Quinctius consul de bello ad populum ferret. omnes centuriae iussere. in eo quoque plebs superior fuit,
urn:cts:omar:stoa0179.stoa001.omar:4.30.16#quod tenuit, ne consules in proximum annum crearentur.
urn:cts:omar:stoa0179.stoa001.omar:4.31.1#tribuni militum consulari potestate quattuor creati sunt, T. Quinctius Poenus ex consulatu, C. Furius, M. Postumius, A. Cornelius Cossus.
urn:cts:omar:stoa0179.stoa001.omar:4.31.2#ex his Cossus praefuit urbi; tres dilectu habito profecti sunt Veios documentoque fuere, quam plurium imperium bello inutile esset. tendendo ad sua quisque consilia, cum aliud alii videretur, aperuerunt occasionem ad bene rem gerendam locum hosti;
urn:cts:omar:stoa0179.stoa001.omar:4.31.3#incertam namque aciem signum aliis dari, receptui aliis cani iubentibus invasere opportune Veientes. castra propinqua turbatos ac terga dantes accepere; plus itaque ignominiae quam cladis est acceptum. maesta civitas fuit vinci insueta;
urn:cts:omar:stoa0179.stoa001.omar:4.31.4#odisse tribunos, poscere dictatorem: in eo verti spes civitatis. et cum ibi quoque religio obstaret, ne non posset nisi ab consule dici dictator, augures consulti eam religionem exemere.
urn:cts:omar:stoa0179.stoa001.omar:4.31.5#A. Cornelius dictatorem Mam. Aemilium dixit et ipse ab eo magister equitum est dictus; adeo, simul fortuna civitatis virtute vera eguit, nihil censoria animadversio effecit, quo minus regimen rerum ex notata indigne domo peteretur.
urn:cts:omar:stoa0179.stoa001.omar:4.31.6#Veientes re secunda elati missis circum Etruriae populos legatis iactando tres duces Romanos ab se uno proelio fusos, cum tamen nullam publici consilii societatem movissent, voluntarios undique ad spem praedae adsciverunt.
urn:cts:omar:stoa0179.stoa001.omar:4.31.7#uni Fidenatium populo rebellare placuit; et tamquam nisi ab scelere bellum ordiri nefas esset, sicut legatorum antea, ita tum novorum colonorum caede inbutis armis Veientibus sese coniungunt.
urn:cts:omar:stoa0179.stoa001.omar:4.31.8#consultare inde principes duorum populorum, Veios an Fidenas sedem belli caperent. Fidenae visae opportuniores; itaque traiecto Tiberi Veientes Fidenas transtulerunt bellum. Romae terror ingens erat.
urn:cts:omar:stoa0179.stoa001.omar:4.31.9#accito exercitu a Veis eoque ipso ab re male gesta perculso castra locantur ante portam Collinam, et in muris armati dispositi, et iustitium in foro tabernaeque clausae, fiuntque omnia castris quam urbi similiora,
urn:cts:omar:stoa0179.stoa001.omar:4.32.1#cum trepidam civitatem praeconibus per vicos dimissis dictator ad contionem advocatam increpuit,
urn:cts:omar:stoa0179.stoa001.omar:4.32.2#quod animos ex tam levibus momentis fortunae suspensos gererent, ut parva iactura accepta, quae ipsa non virtute hostium nec ignavia Romani exercitus, sed discordia imperatorum accepta sit, Veientem hostem sexiens victum pertimescant Fidenasque prope saepius captas quam oppugnatas.
urn:cts:omar:stoa0179.stoa001.omar:4.32.3#eosdem et Romanos et hostes esse, qui per tot saecula fuerint, eosdem animos, easdem corporis vires, eadem arma gerere; se quoque eundem dictatorem Mam. Aemilium esse, qui antea Veientium Fidenatiumque adiunctis Faliscis ad Nomentum exercitus fuderit,
urn:cts:omar:stoa0179.stoa001.omar:4.32.4#et magistrum equitum A. Cornelium eundem in acie fore, qui priore bello tribunus militum Larte Tolumnio, rege Veientium, in conspectu duorum exercituum occiso spolia opima Iovis Feretrii templo intulerit.
urn:cts:omar:stoa0179.stoa001.omar:4.32.5#proinde memores secum triumphos, secum spolia, secum victoriam esse, cum hostibus scelus legatorum contra ius gentium interfectorum, caedem in pace Fidenatium colonorum, indutias ruptas, septimam infelicem defectionem, arma caperent.
urn:cts:omar:stoa0179.stoa001.omar:4.32.6#simul castra castris coniunxissent, satis confidere nec sceleratissimis hostibus diuturnum ex ignominia exercitus Romani gaudium fore, et populum Romanum intellecturum,
urn:cts:omar:stoa0179.stoa001.omar:4.32.7#quanto melius de re publica meriti sint, qui se dictatorem tertium dixerint, quam qui ob ereptum censurae regnum labem secundae dictaturae suae inposuerint. uotis deinde nuncupatis profectus mille
urn:cts:omar:stoa0179.stoa001.omar:4.32.8#et quingentos passus citra Fidenas castra locat dextra montibus, laeva Tiberi amne saeptus.
urn:cts:omar:stoa0179.stoa001.omar:4.32.9#T. Quinctium Poenum legatum occupare montes iubet occultumque id iugum capere, quod ab tergo hostibus foret.
urn:cts:omar:stoa0179.stoa001.omar:4.32.10#ipse postero die, cum Etrusci pleni animorum ab pristini diei meliore occasione quam pugna in aciem processissent, cunctatus parumper, dum speculatores referrent Quinctium evasisse in iugum propinquum arci Fidenarum, signa profert peditumque aciem instructam pleno gradu in hostem inducit;
urn:cts:omar:stoa0179.stoa001.omar:4.32.11#magistro equitum praecipit, ne iniussu pugnam incipiat: se, cum opus sit equestri auxilio, signum daturum; tum ut memor regiae pugnae, memor opimi doni Romulique ac Iovis Feretrii rem gereret.
urn:cts:omar:stoa0179.stoa001.omar:4.32.12#legiones impetu ingenti confligunt. Romanus odio accensus inpium Fidenatem, praedonem Veientem, ruptores indutiarum, cruentos legatorum infanda caede, respersos sanguine colonorum suorum, perfidos socios, inbelles hostes compellans factis simul dictisque odium explet.
urn:cts:omar:stoa0179.stoa001.omar:4.33.1#Concusserat primo statim congressu hostem, cum repente patefactis Fidenarum portis nova erumpit acies inaudita ante id tempus invisitataque:
urn:cts:omar:stoa0179.stoa001.omar:4.33.2#ignibus armata ingens multitudo facibusque ardentibus tota conlucens velut fanatico instincta ftrore cursu in hostem ruit, formaque insolitae pugnae Romanos parumper exterruit.
urn:cts:omar:stoa0179.stoa001.omar:4.33.3#tum dictator magistro equitum equitibusque, tum ex montibus Quinctio accito proelium ciens ipse in sinistrum cornu, quod, incendio similius quam proelio, territum cesserat flammis, accurrit claraque voce '
urn:cts:omar:stoa0179.stoa001.omar:4.33.4#fumone victi' inquit 'velut examen apium loco vestro exacti inermi cedetis hosti? non ferro extinguetis ignes? non faces has ipsas pro se quisque, si igni, non telis pugnandum est, ereptas ultro inferetis?
urn:cts:omar:stoa0179.stoa001.omar:4.33.5#agite,. nominis Romani ac virtutis patrum vestraeque memores vertite incendium hoc in hostium urbem et suis flammis delete Fidenas, quas vestris beneficiis placare non potuistis. legatorum hoc vos vestrorum colonorumque sanguis vastatique fines monent'. ad imperium dictatoris mota cuncta acies.
urn:cts:omar:stoa0179.stoa001.omar:4.33.6#faces partim emissae excipiuntur, partim vi eripiuntur; utraque acies armatur igni.
urn:cts:omar:stoa0179.stoa001.omar:4.33.7#magister equitum et ipse novat pugnam equestrem. frenos ut detrahant equis, imperat et ipse princeps calcaribus subditis evectus effreno equo in medios ignes infertur, et alii concitati equi libero cursu ferunt equitem in hostem.
urn:cts:omar:stoa0179.stoa001.omar:4.33.8#pulvis elatus mixtusque fumo lucem ex oculis virorum equorumque aufert. ea, quae militem terruerat, species nihil terruit equos. ruinae igitur similem stragem eques, quacumque pervaserat, dedit.
urn:cts:omar:stoa0179.stoa001.omar:4.33.9#clamor deinde accidit novus; qui cum utramque mirabundam in se aciem vertisset, dictator exclamat Quinctium legatum et suos ab tergo hostem adortos; ipse redintegrato clamore infert acrius signa.
urn:cts:omar:stoa0179.stoa001.omar:4.33.10#cum duae acies, duo diversa proelia circumventos Etruscos et a fronte et ab tergo urgerent neque in castra retro neque in montes, unde se novus hostis obiecerat, iter fugae esset et equitem passim liberi frenis distulissent equi, Veientium maxima pars Tiberim effusi petunt, Fidenatium qui supersunt ad urbem Fidenas tendunt.
urn:cts:omar:stoa0179.stoa001.omar:4.33.11#infert pavidos fuga in mediam caedem; obtruncantur in ripis; alios in aquam conpulsos gurgites ferunt; etiam peritos nandi lassitudo et vulnera et pavor degravant; pauci ex multis tranant. alterum agmen fertur per castra in urbem.
urn:cts:omar:stoa0179.stoa001.omar:4.33.12#eodem et Romanos sequentes impetus rapit, Quinctium maxime et cum eo degressos modo de montibus, recentissimum ad laborem militem, quia ultimo proelio advenerat.
urn:cts:omar:stoa0179.stoa001.omar:4.34.1#hi postquam mixti hostibus portam intravere, in muros evadunt suisque capti oppidi signum ex muro tollunt.
urn:cts:omar:stoa0179.stoa001.omar:4.34.2#quod ubi dictator conspexit—iam enim et ipse in deserta hostium castra penetraverat—, cupientem militem discurrere ad praedam spe iniecta maioris in urbe praedae ad portam ducit receptusque intra muros in arcem, quo ruere fugientium turbam videbat, pergit.
urn:cts:omar:stoa0179.stoa001.omar:4.34.3#nec minor caedes in urbe quam in proelio fuit, donec abiectis armis nihil praeter vitam petentes dictatori deduntur. urbs castraque diripiuntur.
urn:cts:omar:stoa0179.stoa001.omar:4.34.4#postero die singulis captivis ab equite ac centurionibus sorte ductis et, quorum eximia virtus fuerat, binis, aliis sub corona venumdatis exercitum victorem opulentumque praeda triumphans dictator Romam reduxit
urn:cts:omar:stoa0179.stoa001.omar:4.34.5#iussoque magistro equitum abdicare se magistratu ipse deinde abdicavit die sexto decimo reddito in pace imperio, quod in bello trepidisque rebus acceperat.
urn:cts:omar:stoa0179.stoa001.omar:4.34.6#classi quoque ad Fidenas pugnatum cum Veientibus quidam in annales rettulere, rem aeque difficilem atque incredibilem nec nunc lato satis ad hoc amne et tum aliquanto,
urn:cts:omar:stoa0179.stoa001.omar:4.34.7#ut a veteribus accepimus, artiore, nisi in traiectu forte fluminis prohibendo aliquarum navium concursum in maius, ut fit, celebrantes navalis victoriae vanum titulum adpetivere.
urn:cts:omar:stoa0179.stoa001.omar:4.35.1#insequens annus tribunos militares consulari potestate habuit A. Sempronium Atratinum, L. Quinctium Cincinnatum, L. Furium Medullinum, L. Horatium Barbatum.
urn:cts:omar:stoa0179.stoa001.omar:4.35.2#Veientibus annorum viginti indutiae datae et Aequis triennii, cum plurium annorum petissent; et ab seditionibus urbanis otium fuit.
urn:cts:omar:stoa0179.stoa001.omar:4.35.3#annum insequentem neque bello foris neque domi seditione insignem ludi bello voti celebrem et tribunorum militum apparatu et finitimorum concursu fecere.
urn:cts:omar:stoa0179.stoa001.omar:4.35.4#tribuni consulari potestate erant Ap. Claudius Crassus, Sp. Nautius Rutilus, L. Sergius Fidenas, Sex. Iulius Iulus. spectaculum comitate etiam hospitum, ad quam publice consenserant, advenis gratius fuit.
urn:cts:omar:stoa0179.stoa001.omar:4.35.5#post ludos contiones seditiosae tribunorum plebi fuerunt obiurgantium multitudinem, quod admiratione eorum, quos odisset, stupens in aeterno se ipsa teneret servitio
urn:cts:omar:stoa0179.stoa001.omar:4.35.6#et non modo ad spem consulatus in partem revocandi aspirare non auderet, sed ne in tribunis quidem militum creandis, quae communia essent comitia patrum ac plebis, aut sui aut suorum meminisset. desineret ergo mirari,
urn:cts:omar:stoa0179.stoa001.omar:4.35.7#cur nemo de commodis plebis ageret; eo inpendi laborem ac periculum, unde emolumentum atque honos speretur; nihil non adgressuros homines, si magna conatis magna praemia proponantur;
urn:cts:omar:stoa0179.stoa001.omar:4.35.8#ut quidem aliquis tribunus plebis ruat caecus in certamina periculo ingenti, fructu nullo, ex quibus pro certo habeat patres, adversus quos tetenderit, bello inexpiabili se persecuturos, apud plebem, pro qua dimicaverit, nihilo se honoratiorem fore, neque sperandum neque postulandum esse.
urn:cts:omar:stoa0179.stoa001.omar:4.35.9#magnos animos magnis honoribus fieri. neminem se plebeium contempturum, ubi contemni desissent. experiundam rem denique in uno aut altero esse, sitne aliqui plebeius ferendo magno honori, an portento simile miraculoque sit fortem ac strenuum virum aliquem existere ortum ex plebe. summa vi expugnatum esse,
urn:cts:omar:stoa0179.stoa001.omar:4.35.10#ut tribuni militum consulari potestate et ex plebe crearentur. petisse viros domi militiaeque spectatos; primis annis suggillatos, repulsos, risui patribus fuisse; desisse postremo praebere ad contumeliam os.
urn:cts:omar:stoa0179.stoa001.omar:4.35.11#nec se videre, cur non lex quoque abrogetur, qua id liceat, quod numquam futurum sit; minorem quippe ruborem fore in iuris iniquitate, quam si per indignitatem ipsorum praetereantur.
urn:cts:omar:stoa0179.stoa001.omar:4.36.1#huius generis orationes cum adsensu auditae incitavere quosdam ad petendum tribunatum militum, alium alia de commodis plebis laturum se in magistratu profitentem.
urn:cts:omar:stoa0179.stoa001.omar:4.36.2#agri publici dividendi coloniarumque deducendarum ostentatae spes et vectigali possessoribus agrorum inposito in stipendium militum erogandi aeris.
urn:cts:omar:stoa0179.stoa001.omar:4.36.3#captatum deinde tempus ab tribunis militum, quo per discessum hominum ab urbe, cum patres clandestina denuntiatione revocati ad diem certam essent, senatus consultum fieret absentibus tribunis plebi,
urn:cts:omar:stoa0179.stoa001.omar:4.36.4#ut, quoniam Volscos in Hernicorum agros praedatum exisse fama esset, ad rem inspiciendam tribuni militum proficiscerentur consulariaque comitia haberentur.
urn:cts:omar:stoa0179.stoa001.omar:4.36.5#profecti Ap. Claudium, filium decemviri, praefectum urbis relinquunt, inpigrum iuvenem et iam inde ab incunabulis inbutum odio tribunorum plebisque. tribuni plebi nec cum absentibus iis, qui senatus consultum fecerant, nec cum Appio, transacta re, quod contenderent, fuit.
urn:cts:omar:stoa0179.stoa001.omar:4.37.1#creati consules sunt C. Sempronius Atratinus, Q. Fabius Vibulanus. peregrina res, sed memoria digna traditur eo anno facta, Vulturnum, Etruscorum urbem, quae nunc Capua est, ab Samnitibus captam Capuamque ab duce eorum Capye vel, quod propius vero est, a campestri agro appellatam.
urn:cts:omar:stoa0179.stoa001.omar:4.37.2#cepere autem prius bello fatigatis Etruscis in societatem urbis agrorumque accepti, deinde festo die gravis somno epulisque incolas veteres novi coloni nocturna caede adorti.
urn:cts:omar:stoa0179.stoa001.omar:4.37.3#his rebus actis consules ii, quos diximus, idibus Decembribus magistratum occepere.
urn:cts:omar:stoa0179.stoa001.omar:4.37.4#iam non solum, qui ad id missi erant, rettulerant inminere Volscum bellum, sed legati quoque ab Latinis et Hernicis nuntiabant non ante umquam Volscos nec ducibus legendis nec exercitui scribendo intentiores fuisse;
urn:cts:omar:stoa0179.stoa001.omar:4.37.5#vulgo fremere aut in perpetuum arma bellumque oblivioni danda iugumque accipiendum, aut iis, cum quibus de imperio certetur, nec virtute nec patientia nec disciplina rei militaris cedendum esse.
urn:cts:omar:stoa0179.stoa001.omar:4.37.6#haud vana attulere; sed nec perinde patres moti sunt, et C. Sempronius, cui ea provincia sorti evenit, tamquam constantissimae rei fortunae fretus, quod victoris populi adversus victos dux esset, omnia temere ac neglegenter egit,
urn:cts:omar:stoa0179.stoa001.omar:4.37.7#adeo ut disciplinae Romanae plus in Volsco exercitu quam in Romano esset. ergo fortuna, ut saepe alias, virtutem est secuta.
urn:cts:omar:stoa0179.stoa001.omar:4.37.8#primo proelio, quod ab Sempronio incaute inconsulteque commissum est, non subsidiis firmata acie, non equite apte locato concursum est.
urn:cts:omar:stoa0179.stoa001.omar:4.37.9#clamor indicium primum fuit, qua res inclinatura esset, excitatior crebriorque ab hoste sublatus; ab Romanis dissonus, inpar, segnius semper iteratus incerto clamore prodidit pavorem animorum.
urn:cts:omar:stoa0179.stoa001.omar:4.37.10#eo ferocior inlatus hostis urgere scutis, micare gladiis. altera ex parte nutant circumspectantibus galeae, et incerti trepidant adplicantque se turbae;
urn:cts:omar:stoa0179.stoa001.omar:4.37.11#signa nunc resistentia deseruntur ab antesignanis, nunc inter suos manipulos recipiuntur. nondum fuga certa, nondum victoria erat; tegi magis Romanus quam pugnare; Volscus inferre signa, urgere aciem, plus caedis hostium videre quam fugae.
urn:cts:omar:stoa0179.stoa001.omar:4.38.1#iam omnibus locis ceditur nequiquam Sempronio consule obiurgante atque hortante. nihil nec imperium nec maiestas valebat;
urn:cts:omar:stoa0179.stoa001.omar:4.38.2#dataque mox terga hostibus forent, ni Sex. Tempanius, decurio equitum, labante iam re praesenti animo subvenisset. qui cum magna voce exclamasset, ut equites, qui salvam rem publicam vellent esse,
urn:cts:omar:stoa0179.stoa001.omar:4.38.3#ex equis desilirent, omnium turmarum equitibus velut ad consulis imperium motis 'nisi haec' inquit 'parmata cohors sistit impetum hostium, actum de imperio est. sequimini pro vexillo cuspidem meam; ostendite Romanis Volscisque neque equitibus vobis ullos equites nec peditibus esse pedites pares'. cum clamore conprobata adhortatio esset,
urn:cts:omar:stoa0179.stoa001.omar:4.38.4#vadit alte cuspidem gerens. quacumque incedunt, vi viam faciunt; eo se inferunt obiectis parmis, ubi suorum plurimum laborem vident.
urn:cts:omar:stoa0179.stoa001.omar:4.38.5#restituitur omnibus locis pugna, in quae eos impetus tulit; nec dubium erat, quin, si tam pauci simul obire omnia possent, terga daturi hostes fuerint.
urn:cts:omar:stoa0179.stoa001.omar:4.39.1#et cum iam parte nulla sustinerentur, dat signum Volscus imperator, ut parmatis, novae cohorti hostium, locus detur, donec impetu inlati ab suis excludantur.
urn:cts:omar:stoa0179.stoa001.omar:4.39.2#quod ubi est factum, interclusi equites nec perrumpere eadem, qua transierant, posse ibi maxime confertis hostibus, qua viam fecerant, et consul legionesque Romanae,
urn:cts:omar:stoa0179.stoa001.omar:4.39.3#cum, quod tegumen modo omnis exercitus fuerat, nusquam viderent, ne tot fortissimos viros interclusos opprimeret hostis, tendunt in quemcumque casum.
urn:cts:omar:stoa0179.stoa001.omar:4.39.4#diversi Volsci hinc consulem ac legiones sustinere, altera fronte instare Tempanio atque equitibus; qui cum saepe conati nequissent perrumpere ad suos, tumulo quodam occupato in orbem se tutabantur nequaquam inulti; nec pugnae finis ante noctem fuit.
urn:cts:omar:stoa0179.stoa001.omar:4.39.5#consul quoque nusquam remisso certamine, dum quicquam superfuit lucis, hostem tenuit. nox incertos diremit;
urn:cts:omar:stoa0179.stoa001.omar:4.39.6#tantusque ab inprudentia eventus utraque castra tenuit pavor, ut relictis sauciis et magna parte inpedimentorum ambo pro victis exercitus se in montes proximos reciperent.
urn:cts:omar:stoa0179.stoa001.omar:4.39.7#tumulus tamen circumsessus ultra mediam noctem est. quo cum circumsedentibus nuntiatum esset castra deserta esse, victos rati suos et ipsi, qua quemque in tenebris pavor tulit, fugerunt. Tempanius metu insidiarum suos ad lucem tenuit.
urn:cts:omar:stoa0179.stoa001.omar:4.39.8#degressus deinde ipse cum paucis speculatum cum ab sauciis hostibus sciscitando comperisset castra Volscorum deserta esse, laetus ab tumulo suos devocat et in castra Romana penetrat.
urn:cts:omar:stoa0179.stoa001.omar:4.39.9#ubi cum vasta desertaque omnia atque eandem, quam apud hostes, foeditatem invenisset, priusquam Volscos cognitus error reduceret, quibus poterat sauciis ductis secum ignarus, quam regionem consul petisset, ad urbem proximis itineribus pergit.
urn:cts:omar:stoa0179.stoa001.omar:4.40.1#iam eo fama pugnae adversae castrorumque desertorum perlata erat, et ante omnia deplorati erant equites non privato magis quam publico luctu,
urn:cts:omar:stoa0179.stoa001.omar:4.40.2#Fabiusque consul terrore urbi quoque iniecto stationem ante portas agebat, cum equites procul visi non sine terrore ab dubiis, quinam essent, mox cogniti tantam ex metu laetitiam fecere, ut clamor urbem pervaderet gratulantium salvos victoresque redisse equites et ex maestis paulo ante domibus,
urn:cts:omar:stoa0179.stoa001.omar:4.40.3#quae conclamaverant suos, procurreretur in vias pavidaeque matres ac coniuges oblitae prae gaudio decoris obviam agmini occurrerent in suos quaeque simul corpore atque animo, vix prae gaudio compotes, effusae. Tribunis plebi,
urn:cts:omar:stoa0179.stoa001.omar:4.40.4#qui M. Postumio et T. Quinctio diem dixerant, quod ad Veios eorum opera male pugnatum esset, occasio visa est per recens odium Semproni consulis renovandae in eos invidiae.
urn:cts:omar:stoa0179.stoa001.omar:4.40.5#itaque advocata contione cum proditam Veis rem publicam esse ab ducibus, proditum deinde, quia illis inpune fuerit, in Volscis ab consule exercitum, traditos ad caedem fortissimos equites, deserta foede castra vociferati essent,
urn:cts:omar:stoa0179.stoa001.omar:4.40.6#C. Iunius unus ex tribunis Tempanium equitem vocari iussit coramque ei 'Sex. Tempani' inquit, 'quaero de te, arbitrerisne C. Sempronium consulem aut in tempore pugnam inisse aut firmasse subsidiis aciem aut ullo boni consulis functum officio et tune ipse victis legionibus Romanis tuo consilio equitem ad pedes deduxeris restituerisque pugnam;
urn:cts:omar:stoa0179.stoa001.omar:4.40.7#excluso deinde ab acie nostra tibi atque equitibus num aut consul ipse subvenerit aut miserit praesidium;
urn:cts:omar:stoa0179.stoa001.omar:4.40.8#postero denique die ecquid praesidii usquam habueris, an tu cohorsque in castra vestra virtute perruperitis; ecquem in castris consulem, ecquem exercitum inveneritis, an deserta castra, relictos saucios milites.
urn:cts:omar:stoa0179.stoa001.omar:4.40.9#haec pro virtute tua fideque, qua una hoc bello res publica stetit, dicenda tibi sunt hodie; denique ubi C. Sempronius, ubi legiones nostrae sint; desertus sis an deserueris consulem exercitumque; victi denique simus an vicerimus'.
urn:cts:omar:stoa0179.stoa001.omar:4.41.1#adversus haec Tempani oratio incompta fuisse dicitur, ceterum militariter gravis, non suis vana laudibus, non crimine alieno laeta.
urn:cts:omar:stoa0179.stoa001.omar:4.41.2#quanta prudentia rei bellicae in C. Sempronio esset, non militis de imperatore existimationem esse, sed populi Romani fuisse, cum eum comitiis consulem legeret.
urn:cts:omar:stoa0179.stoa001.omar:4.41.3#itaque ne ab se imperatoria consilia neu consulares artes exquirerent, quae pensitanda quoque magnis animis atque ingeniis essent;
urn:cts:omar:stoa0179.stoa001.omar:4.41.4#sed quod viderit, referre posse. vidisse autem se, priusquam ab acie intercluderetur, consulem in prima acie pugnantem, adhortantem, inter signa Romana telaque hostium versantem.
urn:cts:omar:stoa0179.stoa001.omar:4.41.5#postea se a conspectu suorum ablatum ex strepitu tamen et clamore sensisse usque ad noctem extractum certamen nec ad tumulum, quem ipse tenuerat, prae multitudine hostium credere perrumpi potuisse.
urn:cts:omar:stoa0179.stoa001.omar:4.41.6#exercitus ubi esset, se nescire; arbitrari, velut ipse in re trepida loci praesidio se suosque sit tutatus, sic consulem servandi exercitus causa loca tutiora castris cepisse;
urn:cts:omar:stoa0179.stoa001.omar:4.41.7#nec Volscorum meliores res esse credere quam populi Romani; fortunam noctemque omnia erroris mutui inplesse. precantemque deinde. ne se fessum labore ac vulneribus tenerent, cum ingenti laude non virtutis magis quam moderationis dimiserunt.
urn:cts:omar:stoa0179.stoa001.omar:4.41.8#cum haec agerentur, iam consul via Labicana ad fanum Quietis erat. eo missa plaustra iumentaque alia ab urbe exercitum adfectum proelio ac via nocturna excepere.
urn:cts:omar:stoa0179.stoa001.omar:4.41.9#paulo post in urbem est ingressus consul non ab se magis enixe amovens culpam quam Tempanium meritis laudibus ferens. Maestae civitati ab re male gesta
urn:cts:omar:stoa0179.stoa001.omar:4.41.10#et iratae ducibus M. Postumius reus obiectus, qui tribunus militum pro consule ad Veios fuerat, decem milibus aeris gravis damnatur.
urn:cts:omar:stoa0179.stoa001.omar:4.41.11#T. Quinctium, collegam eius, quia et in Volscis consul auspicio dictatoris Postumi Tuberti et ad Fidenas legatus dictatoris alterius Mam. Aemili res prospere gesserat, totam culpam eius temporis in praedamnatum collegam transferentem omnes tribus absolverunt.
urn:cts:omar:stoa0179.stoa001.omar:4.41.12#profuisse ei Cincinnati patris memoria dicitur, venerabilis viri, et exactae iam aetatis Capitolinus Quinctius suppliciter orans, ne se brevi reliquo vitae spatio tam tristem nuntium ferre ad Cincinnatum paterentur.
urn:cts:omar:stoa0179.stoa001.omar:4.42.1#plebs tribunos plebi absentes Sex. Tempanium, M. Asellium, Ti. Antistium, Ti. Spurillium fecit, quos et pro centurionibus sibi praefecerant Tempanio auctore equites.
urn:cts:omar:stoa0179.stoa001.omar:4.42.2#senatus, cum odio Semproni consulare nomen offenderet, tribunos militum consulari potestate creari iussit. creati sunt L. Manlius Capitolinus, Q. Antonius Merenda, L. Papirius Mugillanus.
urn:cts:omar:stoa0179.stoa001.omar:4.42.3#principio statim anni L. Hortensius tribunus plebis C. Sempronio, consuli anni prioris, diem dixit. quem cum quattuor collegae inspectante populo Romano orarent, ne imperatorem suum innoxium, in quo nihil praeter fortunam reprehendi posset,
urn:cts:omar:stoa0179.stoa001.omar:4.42.4#vexaret, aegre Hortensius pati, temptationem eam credens esse perseverantiae' suae nec precibus tribunorum, quae in speciem modo iactarentur, sed auxilio confidere reum. itaque modo ad eum conversus,
urn:cts:omar:stoa0179.stoa001.omar:4.42.5#ubi illi patricii spiritus, ubi subnixus et fidens innocentiae animus esset, quaerebat: sub tribunicia umbra consularem virum delituisse;
urn:cts:omar:stoa0179.stoa001.omar:4.42.6#modo ad collegas: vos autem, si reum perago, quid acturi estis? an erepturi ius populo et eversuri tribuniciam potestatem?'
urn:cts:omar:stoa0179.stoa001.omar:4.42.7#cum illi et de Sempronio et de omnibus summam populi Romani potestatem esse dicerent nec se iudicium populi tollere aut velle aut posse, sed, si preces suae pro imperatore, qui sibi parentis esset loco, non valuissent, se vestem cum eo mutaturos,
urn:cts:omar:stoa0179.stoa001.omar:4.42.8#tum Hortensius 'non videbit' inquit 'plebs Romana sordidatos tribunos suos. C. Sempronium nihil moror, quando hoc est in imperio consecutus,
urn:cts:omar:stoa0179.stoa001.omar:4.42.9#ut tam carus esset militibus'. nec pietas quattuor tribunorum quam Hortensi tam placabile ad iustas preces ingenium pariter plebi patribusque gratius fuit.
urn:cts:omar:stoa0179.stoa001.omar:4.42.10#non diutius fortuna Aequis indulsit, qui ambiguam victoriam Volscorum pro sua amplexi fuerant.
urn:cts:omar:stoa0179.stoa001.omar:4.43.1#proximo anno Num. Fabio Vibulano, T. Quinctio Capitolini filio Capitolino consulibus ductu Fabi, cui sorte ea provincia evenerat, nihil dignum memoratu actum.
urn:cts:omar:stoa0179.stoa001.omar:4.43.2#cum trepidam tantum ostendissent aciem Aequi, turpi fuga funduntur haud magno consulis decore. itaque triumphus negatus, ceterum ob Sempronianae cladis levatam ignominiam, ut ovans urbem intraret, concessum est.
urn:cts:omar:stoa0179.stoa001.omar:4.43.3#quem ad modum bellum minore, quam timuerant, dimicatione erat perfectum, sic in urbe ex tranquillo necopinata moles discordiarum inter plebem ac patres exorta est coepta ab duplicando quaestorum numero. quam rem—
urn:cts:omar:stoa0179.stoa001.omar:4.43.4#praeter duos urbanos quaestores ut crearentur duo, qui consulibus ad ministeria belli praesto essent—a consulibus relatam cum et patres summa ope adprobassent, tribuni plebi certamen intulerunt, ut pars quaestorum—nam ad id tempus patricii creati erant—ex plebe fieret.
urn:cts:omar:stoa0179.stoa001.omar:4.43.5#adversus quam actionem primo et consules et patres summa ope adnisi sunt; concedendo deinde, ut, quem ad modum in tribunis consulari potestate creandis ius sissent adaequari, sic in quaestoribus liberum esset arbitrium populi, cum parum proficerent, totam rem de augendo quaestorum numero omittunt.
urn:cts:omar:stoa0179.stoa001.omar:4.43.6#excipiunt omissam tribuni, aliaeque subinde, inter quas et agrariae legis, seditiosae actiones existunt. propter quos motus cum senatus consules quam tribunos creari mallet neque posset per intercessiones tribunicias senatus consultum fieri,
urn:cts:omar:stoa0179.stoa001.omar:4.43.7#res publica a consulibus ad interregnum, neque id ipsum—nam coire patricios tribuni prohibebant — sine certamine ingenti, rediit.
urn:cts:omar:stoa0179.stoa001.omar:4.43.8#cum pars maior insequentis anni per novos tribunos plebi et aliquot interreges certaminibus extracta esset, modo prohibentibus tribunis patricios coire ad prodendum interregem, modo interregem interpellantibus, ne senatus consultum de comitiis consularibus faceret,
urn:cts:omar:stoa0179.stoa001.omar:4.43.9#postremo L. Papirius Mugillanus proditus interrex castigando nunc patres, nunc tribunos plebi desertam omissamque ab hominibus rem publicam deorum providentia curaque exceptam memorabat Ueientibus indutiis et cunctatione Aequorum stare.
urn:cts:omar:stoa0179.stoa001.omar:4.43.10#unde si quid increpet terroris, sine patricio magistratu placere rem publicam opprimi?
urn:cts:omar:stoa0179.stoa001.omar:4.43.11#non exercitum, non ducem scribendo exercitui esse? an bello intestine bellum externum propulsaturos? quae si in unum conveniant, vix deorum opibus, quin obruatur Romana res, resisti posse. quin illi remittendo de summa quisque iuris mediis copularent concordiam,
urn:cts:omar:stoa0179.stoa001.omar:4.43.12#patres patiendo tribunos militum pro consulibus fieri, tribuni plebi non intercedendo, quo minus quattuor quaestores promiscue de plebe ac patribus libero suffragio populi fierent.
urn:cts:omar:stoa0179.stoa001.omar:4.44.1#tribunicia primum comitia sunt habita. creati tribuni consulari potestate omnes patricii, L. Quinctius Cincinnatus tertium, L. Furius Medullinus iterum, M. Manlius, A. Sempronius Atratinus.
urn:cts:omar:stoa0179.stoa001.omar:4.44.2#hoc tribuno comitia quaestorum habente petentibusque inter aliquot plebeios filio A. Antisti tribuni plebis et fratre alterius tribuni plebis Sex. Pompili nec potestas nec suffragatio horum valuit, quin, quorum patres avosque consules viderant, eos nobilitate praeferrent. furere omnes tribuni plebi,
urn:cts:omar:stoa0179.stoa001.omar:4.44.3#ante omnes Pompilius Antistiusque repulsa suorum accensi;
urn:cts:omar:stoa0179.stoa001.omar:4.44.4#quidnam id rei esse? non suis beneficiis, non patrum iniuriis, non denique uiris usurpandi libidine, cum liceat, quod ante non licuerit, si non tribunum militarem, ne quaestorem quidem quemquam ex plebe factum?
urn:cts:omar:stoa0179.stoa001.omar:4.44.5#non valuisse patris pro filio, fratris pro fratre preces, tribunorum plebis, potestatis sacrosanctae ad auxilium libertatis creatae. fraudem profecto in re esse, et A. Sempronium comitiis plus artis adhibuisse quam fidei. eius iniuria queri suos honore deiectos. itaque cum in ipsum
urn:cts:omar:stoa0179.stoa001.omar:4.44.6#et innocentia tutum et magistratu, in quo tunc erat, impetus fieri non posset, flexere iras in C. Sempronium, patruelem Atratini, eique ob ignominiam Volsci belli adiutore collega M. Canuleio diem dixere.
urn:cts:omar:stoa0179.stoa001.omar:4.44.7#subinde ab iisdem tribunis mentio in senatu de agris dividendis inlata est, cui actioni semper acerrime C. Sempronius restiterat, ratis, id quod erat, aut deposita causa leviorem futurum apud patres reum aut perseverantem sub iudicii tempus plebem offensurum.
urn:cts:omar:stoa0179.stoa001.omar:4.44.8#adversae invidiae obici maluit et suae nocere causae quam publicae deesse;
urn:cts:omar:stoa0179.stoa001.omar:4.44.9#stetitque in eadem sententia, ne qua largitio cessura in trium gratiam tribunorum fieret; nec tum agrum plebi, sed sibi invidiam quaeri; se quoque subiturum eam tempestatem forti animo; nec senatui tanti se civem aut quemquam alium debere esse, ut in parcendo uni malum publicum fiat.
urn:cts:omar:stoa0179.stoa001.omar:4.44.10#nihilo demissiore animo, cum dies venit, causa ipse pro se dicta nequiquam omnia expertis patribus, ut mitigarent plebem, quindecim milibus aeris damnatur.
urn:cts:omar:stoa0179.stoa001.omar:4.44.11#eodem anno Postumia virgo Vestalis de incestu causam dixit crimine innoxia, ab suspicione propter cultum amoeniorem ingeniumque liberius, quam virginem decet, parum abhorrens.
urn:cts:omar:stoa0179.stoa001.omar:4.44.12#eam ampliatam, deinde absolutam pro collegii sententia pontifex maximus abstinere iocis colique sancte potius quam scite iussit. eodem anno a Campanis Cumae, quam Graeci tum urbem tenebant, capiuntur.
urn:cts:omar:stoa0179.stoa001.omar:4.44.13#insequens annus tribunos militum consulari potestate habuit Agrippam Menenium Lanatum, P. Lucretium Tricipitinum, Sp. Nautium Rutilum.
urn:cts:omar:stoa0179.stoa001.omar:4.45.1#annus felicitate populi Romani periculo potius ingenti quam clade insignis. servitia, urbem ut incenderent distantibus locis, coniurarunt, populoque ad opem passim ferendam tectis intento ut arcem Capitoliumque armati occuparent.
urn:cts:omar:stoa0179.stoa001.omar:4.45.2#avertit nefanda consilia Iuppiter, indicioque duorum conprehensi sontes poenas dederunt. indicibus dena milia gravis aeris, quae tum divitiae habebantur, ex aerario numerata et libertas praemium fuit. bellum inde ab Aequis reparari coeptum;
urn:cts:omar:stoa0179.stoa001.omar:4.45.3#et novos hostes Labicanos consilia cum veteribus iungere haud incertis auctoribus Romam est allatum.
urn:cts:omar:stoa0179.stoa001.omar:4.45.4#Aequorum iam velut anniversariis armis adsueverat civitas; Labicos legati missi cum responsa inde rettulissent dubia, quibus nec tum bellum parari nec diuturnam pacem fore appareret, Tusculanis negotium datum, adverterent animos, ne quid novi tumultus Labicis oreretur.
urn:cts:omar:stoa0179.stoa001.omar:4.45.5#ad insequentis anni tribunos militum consulari potestate inito magistratu legati ab Tusculo venerunt, L. Sergium Fidenatem, M. Papirium Mugilanum, C. Servilium Prisci filium, quo dictatore Fidenae captae fuerant.
urn:cts:omar:stoa0179.stoa001.omar:4.45.6#nuntiabant legati Labicanos arma cepisse et cum Aequorum exercitu depopulatos agrum Tusculanum castra in Algido posuisse.
urn:cts:omar:stoa0179.stoa001.omar:4.45.7#tum Labicanis bellum indictum; factoque senatus consulto, ut duo ex tribunis ad bellum proficiscerentur, unus res Romae curaret, certamen subito inter tribunos exortum; se quisque belli ducem potiorem ferre, curam urbis ut ingratam ignobilemque aspernari.
urn:cts:omar:stoa0179.stoa001.omar:4.45.8#cum parum decorum inter collegas certamen mirabundi patres conspicerent, Q. Servilius 'quando nec ordinis huius ulla' inquit 'nec rei publicae est verecundia, patria maiestas altercationem istam dirimet: filius meus extra sortem urbi praeerit. bellum utinam, qui adpetunt, consideratius concordiusque, quam cupiunt, gerant.
urn:cts:omar:stoa0179.stoa001.omar:4.46.1#dilectum haberi non ex toto passim populo placuit; decem tribus sorte ductae sunt. ex iis scriptos iuniores duo tribuni ad bellum duxere.
urn:cts:omar:stoa0179.stoa001.omar:4.46.2#coepta inter eos in urbe certamina cupiditate eadem imperii multo inpensius in castris accendi; nihil sentire idem, pro sententia pugnare; sua consilia velle, sua imperia sola rata esse;
urn:cts:omar:stoa0179.stoa001.omar:4.46.3#contemnere in vicem et contemni, donec castigantibus legatis tandem ita comparatum est, ut alternis diebus summam imperii haberent.
urn:cts:omar:stoa0179.stoa001.omar:4.46.4#quae cum adlata Romam essent, dicitur Q. Servilius aetate et usu doctus precatus ab diis inmortalibus, ne discordia tribunorum damnosior rei publicae esset, quam ad Veios fuisset, et velut haud dubia clade inminente institisse filio, ut milites scriberet et arma pararet. nec falsus vates fuit.
urn:cts:omar:stoa0179.stoa001.omar:4.46.5#nam ductu L. Sergi, cuius dies imperii erat, loco iniquo sub hostium castris, cum, quia simulato metu receperat se hostis ad vallum, spes vana expugnandi castra eo traxisset, repentino impetu Aequorum per supinam vallem fusi sunt multique in ruina maiore quam fuga oppressi obtruncatique.
urn:cts:omar:stoa0179.stoa001.omar:4.46.6#castraque eo die aegre retenta postero die circumfusis iam magna ex parte hostibus per aversam portam fuga turpi deseruntur. duces legatique et quod circa signa roboris de exercitu fuit Tusculum petiere;
urn:cts:omar:stoa0179.stoa001.omar:4.46.7#palati alii per agros passim multis itineribus maioris, quam accepta erat, cladis nuntii Romam contenderunt.
urn:cts:omar:stoa0179.stoa001.omar:4.46.8#minus trepidationis fuit, quod eventus timori hominum congruens fuerat et quod subsidia, quae respicerent in re trepida, praeparata erant ab tribuno militum.
urn:cts:omar:stoa0179.stoa001.omar:4.46.9#iussuque eiusdem per minores magistratus sedato in urbe tumultu speculatores propere missi nuntiavere Tusculi duces exercitumque esse, hostem castra loco non movisse.
urn:cts:omar:stoa0179.stoa001.omar:4.46.10#et, quod plurimum animorum fecit, dictator ex senatus consulto dictus Q. Servilius Priscus, vir, cuius providentiam in republica cum multis aliis tempestatibus ante experta civitas erat tum eventu eius belli, quod uni certamen tribunorum suspectum ante rem male gestam fuerat.
urn:cts:omar:stoa0179.stoa001.omar:4.46.11#magistro equitum creato, a quo ipse tribuno militum dictator erat dictus, filio suo — ut tradidere quidam; nam alii Ahalam Servilium magistrum equitum eo anno fuisse scribunt—
urn:cts:omar:stoa0179.stoa001.omar:4.46.12#novo exercitu profectus ad bellum accitis, qui Tusculi erant, duo milia passuum ab hoste locum castris cepit.
urn:cts:omar:stoa0179.stoa001.omar:4.47.1#transierat ex re bene gesta superbia neglegentiaque ad Aequos, quae in Romanis ducibus fuerat.
urn:cts:omar:stoa0179.stoa001.omar:4.47.2#itaque primo statim proelio cum dictator equitatu inmisso antesignanos hostium turbasset, legionum inde signa inferri propere iussit signiferumque ex suis unum cunctantem occidit.
urn:cts:omar:stoa0179.stoa001.omar:4.47.3#tantus ardor ad dimicandum fuit, ut impetum Aequi non tulerint, victique acie cum fuga effusa petissent castra, brevior tempore et certamine minor castrorum oppugnatio fuit,
urn:cts:omar:stoa0179.stoa001.omar:4.47.4#quam proelium fuerat. captis direptisque castris cum praedam dictator militi concessisset secutique fugientem ex castris hostem equites renuntiassent omnes Labicanos victos, magnam partem Aequorum Labicos confugisse,
urn:cts:omar:stoa0179.stoa001.omar:4.47.5#postero die ad Labicos ductus exercitus oppidumque corona circumdata scalis captum ac direptum est. dictator exercitu victore Romam reducto die octavo,
urn:cts:omar:stoa0179.stoa001.omar:4.47.6#quam creatus erat, magistratu se abdicavit; et opportune senatus, priusquam ab tribunis plebi agrariae seditiones mentione inlata de agro Labicano dividendo fierent, censuit frequens coloniam Labicos deducendam. coloni ab urbe mille
urn:cts:omar:stoa0179.stoa001.omar:4.47.7#et quingenti missi bina iugera acceperunt. Captis Labicis ac deinde tribunis militum consulari potestate Agrippa Menenio Lanato et C. Servilio Structo et P. Lucretio Tricipitino,
urn:cts:omar:stoa0179.stoa001.omar:4.47.8#iterum omnibus his, et Sp. Rutilio Crasso et insequente anno A. Sempronio Atratino tertium et duobus iterum M. Papirio Mugillano et Sp. Nautio Rutilo biennium tranquillae externae res, discordia domi ex agrariis legibus fuit.
urn:cts:omar:stoa0179.stoa001.omar:4.48.1#turbatores vulgi erant Sp. Maecilius quartum et M. Metilius tertium tribuni plebis, ambo absentes creati.
urn:cts:omar:stoa0179.stoa001.omar:4.48.2#ei cum rogationem promulgassent, ut ager ex hostibus captus viritim divideretur, magnaeque partis nobilium eo plebi scito publicarentur fortunae—
urn:cts:omar:stoa0179.stoa001.omar:4.48.3#nec enim ferme quicquam agri, ut in urbe alieno solo posita, non armis partum erat, nec quod venisset adsignatumve publice esset praeterquam plebs habebat—
urn:cts:omar:stoa0179.stoa001.omar:4.48.4#, atrox plebi patribusque propositum videbatur certamen. nec tribuni militum nunc in senatu, nunc in conciliis privatis principum cogendis viam consilii inveniebant,
urn:cts:omar:stoa0179.stoa001.omar:4.48.5#cum Ap. Claudius, nepos eius, qui decemvir legibus scribendis fuerat,
urn:cts:omar:stoa0179.stoa001.omar:4.48.6#minimus natu ex patrum concilio, dicitur dixisse vetus se ac familiare consilium domo adferre; proavum enim suum Ap. Claudium ostendisse patribus viam unam dissolvendae tribuniciae potestatis per collegarum intercessionem.
urn:cts:omar:stoa0179.stoa001.omar:4.48.7#facile homines novos auctoritate principum de sententia deduci, si temporum interdum potius quam maiestatis memor adhibeatur oratio.
urn:cts:omar:stoa0179.stoa001.omar:4.48.8#pro fortuna illis animos esse; ubi videant collegas principes agendae rei gratiam omnem ad plebem praeoccupasse nec locum in ea relictum sibi,
urn:cts:omar:stoa0179.stoa001.omar:4.48.9#haud gravate adclinaturos se ad causam senatus, per quam cum universe ordini, tum primoribus se patrum concilient.
urn:cts:omar:stoa0179.stoa001.omar:4.48.10#adprobantibus cunctis et ante omnes Q. Servilio Prisco, quod non degenerasset ab stirpe Claudia, conlaudante iuvenem negotium datur, ut, quos quisque posset ex collegio tribunorum, ad intercessionem perlicerent. misso senatu prensantur ab principibus tribuni.
urn:cts:omar:stoa0179.stoa001.omar:4.48.11#suadendo, monendo pollicendoque gratum id singulis privatim, gratum universo senatui fore sex ad intercessionem comparavere.
urn:cts:omar:stoa0179.stoa001.omar:4.48.12#posteroque die cum ex composito relatum ad senatum esset de seditione, quam Maecilius Metiliusque largitione pessimi exempli concirent,
urn:cts:omar:stoa0179.stoa001.omar:4.48.13#eae orationes a primoribus patrum habitae sunt, ut pro se quisque iam nec consilium sibi suppetere diceret nec se ullam opem cernere aliam usquam praeterquam in tribunicio auxilio. in eius potestatis fidem circumventam rem publicam, tamquam privatum inopem, confugere.
urn:cts:omar:stoa0179.stoa001.omar:4.48.14#praeclarum ipsis potestatique esse non ad vexandum senatum discordiamque ordinum movendam plus in tribunatu virium esse quam ad resistendum inprobis collegis.
urn:cts:omar:stoa0179.stoa001.omar:4.48.15#fremitus deinde universi senatus ortus, cum ex omnibus partibus curiae tribuni appellarentur. tum silentio facto ii, qui praeparati erant gratia principum, quam rogationem a collegis promulgatam senatus censeat dissolvendae rei publicae esse, ei se intercessuros ostendunt. gratiae intercessoribus ab senate actae.
urn:cts:omar:stoa0179.stoa001.omar:4.48.16#latores rogationis contione advocata proditores plebis commodorum ac servos consularium appellantes aliaque truci oratione in collegas invecti actionem deposuere.
urn:cts:omar:stoa0179.stoa001.omar:4.49.1#duo bella insequens annus habuisset, quo P. Cornelius Cossus, C. Valerius Potitus, Q. Quinctius Cincinnatus, Num. Fabius Vibulanus tribuni militum consulari potestate fuerunt,
urn:cts:omar:stoa0179.stoa001.omar:4.49.2#ni Veiens bellum religio principum distulisset, quorum agros Tiberis super ripas effusus maxime ruinis villarum vastavit.
urn:cts:omar:stoa0179.stoa001.omar:4.49.3#simul Aequos triennio ante accepta clades prohibuit Bolanis, suae gentis populo, praesidium ferre.
urn:cts:omar:stoa0179.stoa001.omar:4.49.4#excursiones inde in confinem agrum Labicanum factae erant novisque colonis bellum inlatum.
urn:cts:omar:stoa0179.stoa001.omar:4.49.5#quam noxam cum se consensu omnium Aequorum defensuros sperassent, deserti ab suis ne memorabili quidem bello per obsidionem levemque unam pugnam et oppidum et fines amisere. temptatum ab L. Decio tribuno plebis,
urn:cts:omar:stoa0179.stoa001.omar:4.49.6#ut rogationem ferret, qua Bolas quoque, sicut Labicos, coloni mitterentur, per intercessionem collegarum, qui nullum plebi scitum nisi ex auctoritate senatus passuros se perferri ostenderunt, discussum est.
urn:cts:omar:stoa0179.stoa001.omar:4.49.7#Bolis insequente anno receptis Aequi coloniaque eo deducta novis viribus oppidum firmarunt tribunis militum Romae consulari potestate Cn. Cornelio Cosso, L. Valerio Potito, Q. Fabio Vibulano iterum, M. Postumio Regillensi.
urn:cts:omar:stoa0179.stoa001.omar:4.49.8#huic bellum adversus Aequos permissum est, pravae mentis homini, quam tamen victoria magis quam bellum ostendit.
urn:cts:omar:stoa0179.stoa001.omar:4.49.9#nam exercitu inpigre scripto ductoque ad Bolas cum levibus proeliis Aequorum animos fregisset, postremo in oppidum inrupit. deinde ab hostibus in civis certamen vertit et, cum inter oppugnationem praedam militis fore edixisset, capto oppido fidem mutavit.
urn:cts:omar:stoa0179.stoa001.omar:4.49.10#eam magis adducor ut credam irae causam exercitui fuisse, quam quod in urbe nuper direpta coloniaque nova minus praedicatione tribuni praedae fuerit.
urn:cts:omar:stoa0179.stoa001.omar:4.49.11#auxit eam iram, postquam ab collegis arcessitus propter seditiones tribunicias in urbem revertit, audita vox eius in contione stolida ac prope vecors, qua M. Sextio tribuno plebis legem agrariam ferenti, simul, Bolas quoque ut mitterentur coloni, laturum se dicenti—dignum enim esse, qui armis cepissent, eorum urbem agrumque Bolanum esse—'malum quidem militibus meis' inquit, 'nisi quieverint'. quod auditum non contionem magis quam mox patres offendit.
urn:cts:omar:stoa0179.stoa001.omar:4.49.12#et tribunus plebis, vir acer nec infacundus, nactus inter adversarios superbum ingenium inmodicamque linguam, quam inritando agitandoque in eas inpelleret voces, quae invidiae non ipsi tantum, sed causae atque universo ordini essent, neminem ex collegio tribunorum militum saepius quam Postumium in disceptationem trahebat.
urn:cts:omar:stoa0179.stoa001.omar:4.49.13#tum vero secundam tam saevum atque inhumanum dictum 'auditis' inquit, 'Quirites, sicut servis malum minantem militibus?
urn:cts:omar:stoa0179.stoa001.omar:4.49.14#tamen haec belua dignior vobis tanto honore videbitur, quam qui vos urbe agrisque donatos in colonias mittunt, qui sedem senectuti vestrae prospiciunt, qui pro vestris commodis adversus tam crudeles superbosque adversarios depugnant?
urn:cts:omar:stoa0179.stoa001.omar:4.49.15#incipite deinde mirari, cur pauci iam vestram suscipiant causam. quid ut a vobis sperent? an honores, quos adversariis vestris potius quam populi Romani propugnatoribus datis?
urn:cts:omar:stoa0179.stoa001.omar:4.49.16#ingemuistis modo voce huius audita. quid id refert? iam si suffragium detur, hunc, qui malum vobis minatur, iis, qui agros sedesque ac fortunas stabilire volunt, praeferetis'.
urn:cts:omar:stoa0179.stoa001.omar:4.50.1#perlata haec vox Postumi ad milites multo in castris maiorem indignationem movit: praedaene interceptorem fraudatoremque etiam malum minari militibus?
urn:cts:omar:stoa0179.stoa001.omar:4.50.2#itaque cum fremitus aperte esset et quaestor P. Sestius eadem violentia coerceri putaret seditionem posse, qua mota erat, misso ad vociferantem quendam militem lictore, cum inde clamor et iurgium oreretur, saxo ictus turba excedit insuper increpante,
urn:cts:omar:stoa0179.stoa001.omar:4.50.3#qui vulneraverat, habere quaestorem, quod imperator esset militibus minatus.
urn:cts:omar:stoa0179.stoa001.omar:4.50.4#ad hunc tumultum accitus Postumius asperiora omnia fecit acerbis quaestionibus, crudelibus suppliciis. postremo, cum modum irae nullum faceret, ad vociferationem eorum, quos necari sub crate iusserat, concursu facto ipse ad interpellantis poenam vecors de tribunali decurrit.
urn:cts:omar:stoa0179.stoa001.omar:4.50.5#ibi cum submoventes passim lictores. centurionesque vexarent turbam, eo indignatio erupit, ut tribunus militum ab exercitu suo lapidibus cooperiretur.
urn:cts:omar:stoa0179.stoa001.omar:4.50.6#quod tam atrox facinus postquam est Romam nuntiatum, tribunis militum de morte collegae per senatum quaestiones decernentibus tribuni plebis intercedebant. sed ea contentio ex certamine alio pendebat,
urn:cts:omar:stoa0179.stoa001.omar:4.50.7#quod cura incesserat patres, ne metu quaestionum plebs iraque tribunos militum ex plebe crearet, tendebantque summa ope, ut consules crearentur.
urn:cts:omar:stoa0179.stoa001.omar:4.50.8#cum senatus consultum fieri tribuni plebis non paterentur, iidem intercederent consularibus comitiis, res ad interregnum rediit. victoria deinde penes patres fuit.
urn:cts:omar:stoa0179.stoa001.omar:4.51.1#Q. Fabio Vibulano interrege comitia habente consules creati sunt A. Cornelius Cossus, L. Furius Medullinus.
urn:cts:omar:stoa0179.stoa001.omar:4.51.2#his consulibus principio anni senatus consultum factum est, ut de quaestione Postumianae caedis tribuni primo quoque tempore ad plebem ferrent plebesque praeficeret quaestioni, quem vellet. a plebe consensu consulibus negotium mandatur;
urn:cts:omar:stoa0179.stoa001.omar:4.51.3#qui summa moderatione ac lenitate per paucorum supplicium, quos sibimet ipsos conscisse mortem satis creditum est, transacta re nequivere tamen consequi, ut non aegerrime id plebs ferret:
urn:cts:omar:stoa0179.stoa001.omar:4.51.4#iacere tam diu inritas actiones, quae de suis commodis ferrentur, cum interim de sanguine ac supplicio suo latam legem confestim exerceri et tantam vim habere.
urn:cts:omar:stoa0179.stoa001.omar:4.51.5#aptissimum tempus fuerat vindicatis seditionibus delenimentum animis Bolani agri divisionem obici, quo facto minuissent desiderium agrariae legis, quae possesso per iniuriam agro publico patres pellebat;
urn:cts:omar:stoa0179.stoa001.omar:4.51.6#tunc haec ipsa indignitas angebat animos: non in retinendis modo publicis agris, quos iam teneret, pertinacem nobilitatem esse, sed ne vacuum quidem agrum nuper ex hostibus captum plebi dividere, mox paucis, ut cetera, futurum praedae.
urn:cts:omar:stoa0179.stoa001.omar:4.51.7#eodem anno adversus Volscos populantes Hernicorum fines legiones ductae a Furio consule, cum hostem ibi non invenissent, Ferentinum, quo magna multitudo Volscorum se contulerat, cepere.
urn:cts:omar:stoa0179.stoa001.omar:4.51.8#minus praedae, quam speraverant, fuit, quod Volsci, postquam spes tuendi exigua erat, sublatis rebus nocte oppidum reliquerant; postero die prope desertum capitur. Hernicis ipsum agerque dono datus.
urn:cts:omar:stoa0179.stoa001.omar:4.52.1#annum modestia tribunorum quietum excepit tribunus plebis L. Icilius Q. Fabio Ambusto, C. Furio Pacilo consulibus.
urn:cts:omar:stoa0179.stoa001.omar:4.52.2#is cum principio statim anni, velut pensum nominis familiaeque, seditiones agrariis legibus promulgandis cieret,
urn:cts:omar:stoa0179.stoa001.omar:4.52.3#pestilentia coorta, minacior tamen quam perniciosior, cogitationes hominum a foro certaminibusque publicis ad domum curamque corporum nutriendorum avertit; minusque eam damnosam fuisse, quam seditio futura fuerit, credunt.
urn:cts:omar:stoa0179.stoa001.omar:4.52.4#defuncta civitate plurimorum morbis, perpaucis funeribus, pestilentem annum inopia frugum neglecto cultu agrorum, ut plerumque fit, excepit M. Papirio Atratino, C. Nautio Rutilo consulibus.
urn:cts:omar:stoa0179.stoa001.omar:4.52.5#iam fames quam pestilentia tristior erat, ni dimissis circa omnes populos legatis, qui Etruscum mare quique Tiberim accolunt, ad frumentum mercandum annonae foret subventum.
urn:cts:omar:stoa0179.stoa001.omar:4.52.6#superbe ab Samnitibus, qui Capuam habebant Cumasque, legati prohibiti commercio sunt, contra ea benigne ab Siculorum tyrannis adiuti; maximos commeatus summo Etruriae studio Tiberis devexit. solitudinem in civitate aegra experti consules sunt,
urn:cts:omar:stoa0179.stoa001.omar:4.52.7#cum in legationes non plus singulis senatoribus invenientes coacti sunt binos equites adicere.
urn:cts:omar:stoa0179.stoa001.omar:4.52.8#praeterquam ab morbo annonaque nihil eo biennio intestini externive incommodi fuit. at ubi eae sollicitudines decessere, omnia, quibus turbari solita erat civitas, domi discordia, foris bellum exortum.
urn:cts:omar:stoa0179.stoa001.omar:4.53.1#M. Aemilio, C. Valerio Potito consulibus bellum Aequi parabant, Volscis quamquam non publico consilio capessentibus arma, voluntariis mercede secutis militiam.
urn:cts:omar:stoa0179.stoa001.omar:4.53.2#ad quorum famam hostium—iam enim in Latinum Hernicumque transcenderant agrum — dilectum habentem Valerium consulem M. Menenius tribunus plebis, legis agrariae lator, cum inpediret auxilioque tribuni nemo invitus sacramento diceret,
urn:cts:omar:stoa0179.stoa001.omar:4.53.3#repente nuntiatur arcem Caruentanam ab hostibus occupatam esse.
urn:cts:omar:stoa0179.stoa001.omar:4.53.4#ea ignominia accepta cum apud patres invidiae Menenio fuit, tum ceteris tribunis, iam ante praeparatis intercessoribus legis agrariae, praebuit iustiorem causam resistendi collegae.
urn:cts:omar:stoa0179.stoa001.omar:4.53.5#itaque cum res diu ducta per altercationem esset, consulibus deos hominesque testantibus, quidquid ab hostibus cladis ignominiaeque aut iam acceptum esset aut inmineret, culpam penes Menenium fore, qui dilectum impediret, Menenio contra vociferante,
urn:cts:omar:stoa0179.stoa001.omar:4.53.6#si iniusti domini possessione agri publici cederent, se moram dilectui non facere, decreto interposito novem tribuni sustulerunt certamen
urn:cts:omar:stoa0179.stoa001.omar:4.53.7#pronuntiaveruntque ex collegii sententia C. Valerio consuli se, damnum aliamque coercitionem adversus intercessionem collegae dilectus causa detractantibus militiam 7inhibenti, auxilio futuros esse.
urn:cts:omar:stoa0179.stoa001.omar:4.53.8#hoc decreto consul armatus cum paucis appellantibus tribunum collum torsisset, metu ceteri sacramento dixere. ductus exercitus ad Caruentanam arcem,
urn:cts:omar:stoa0179.stoa001.omar:4.53.9#quamquam invisus infestusque consuli erat, inpigre primo statim adventu deiectis, qui in praesidio erant, arcem recipit;
urn:cts:omar:stoa0179.stoa001.omar:4.53.10#praedatores ex praesidio per neglegentiam dilapsi occasionem aperuere ad invadendum. praedae ex adsiduis populationibus, quod omnia in locum tutum congesta erant, fuit aliquantum. venditum sub hasta consul in aerarium redigere quaestores iussit tum praedicans participem praedae fore exercitum, cum militiam non abnuisset.
urn:cts:omar:stoa0179.stoa001.omar:4.53.11#auctae inde plebis ac militum in consulem irae. itaque cum ex senatus consulto urbem ovans introiret, alternis inconditi versus militari licentia iactati,
urn:cts:omar:stoa0179.stoa001.omar:4.53.12#quibus consul increpitus, Meneni celebre nomen laudibus fuit, cum ad omnem mentionem tribuni favor circumstantis populi plausuque et adsensu cum vocibus militum certaret.
urn:cts:omar:stoa0179.stoa001.omar:4.53.13#plusque ea res quam prope sollemnis militum lascivia in consulem curae patribus iniecit; et tamquam haud dubius inter tribunos militum honos Meneni, si peteret, consularibus comitiis est exclusus.
urn:cts:omar:stoa0179.stoa001.omar:4.54.1#creati consules sunt Cn. Cornelius Cossus, L. Furius Medullinus iterum.
urn:cts:omar:stoa0179.stoa001.omar:4.54.2#non alias aegrius plebs tulit tribunicia comitia sibi non commissa. eum dolorem quaestoriis comitiis simul ostendit et ulta est tunc primum plebeis quaestoribus creatis,
urn:cts:omar:stoa0179.stoa001.omar:4.54.3#ita ut in quattuor creandis uni patricio K. Fabio Ambusto relinqueretur locus, tres plebei Q. Silius, P. Aelius, P. Pupius clarissimarum familiarum iuvenibus praeferrentur.
urn:cts:omar:stoa0179.stoa001.omar:4.54.4#auctores fuisse tam liberi populo suffragii Icilios accipio, ex familia infestissima patribus tres in eum annum tribunos plebis creatos, multarum magnarumque rerum molem avidissimo ad ea populo ostentantes, cum adfirmassent nihil se moturos,
urn:cts:omar:stoa0179.stoa001.omar:4.54.5#si ne quaestoriis quidem comitiis, quae sola promiscua plebei patribusque reliquisset senatus, satis animi populo esset ad id, quod tam diu vellent et per leges liceret.
urn:cts:omar:stoa0179.stoa001.omar:4.54.6#pro ingenti itaque victoria id fuit plebi, quaesturamque eam non honoris ipsius fine aestimabant, sed patefactus ad consulatum ac triumphos locus novis hominibus videbatur.
urn:cts:omar:stoa0179.stoa001.omar:4.54.7#patres contra non pro communicatis, sed pro amissis honoribus fremere; negare, si ea ita sint, liberos tollendos esse, qui pulsi maiorum loco cernentesque alios in possessione dignitatis suae salii flaminesque nusquam alio quam ad sacrificandum pro populo sine imperiis ac potestatibus relinquantur.
urn:cts:omar:stoa0179.stoa001.omar:4.54.8#inritatis utriusque partis animis cum et spiritus plebs sumpsisset et tres ad popularem causam celeberrimi nominis haberet duces, patres omnia quaestoriis comitiis, ubi utrumque plebi liceret, similia fore cernentes tendere ad consulum comitia, quae nondum promiscua essent;
urn:cts:omar:stoa0179.stoa001.omar:4.54.9#Icilii contra tribunos militum creandos dicere et tandem aliquando inpertiendos plebi honores.
urn:cts:omar:stoa0179.stoa001.omar:4.55.1#sed nulla erat consularis actio, quam inpediendo id, quod petebant, exprimerent, cum mira opportunitate Volscos et Aequos praedatum extra fines exisse in agrum Latinum Hernicumque adfertur.
urn:cts:omar:stoa0179.stoa001.omar:4.55.2#ad quod bellum ubi ex senatus consulto consules dilectum habere occipiunt, obstare tunc enixe tribuni sibi plebique eam fortunam oblatam memorantes.
urn:cts:omar:stoa0179.stoa001.omar:4.55.3#tres erant et omnes acerrimi viri generosique iam, ut inter plebeios. duo singuli singulos sibi consules adservandos adsidua opera desumunt; uni contionibus data nunc detinenda, nunc concienda plebs.
urn:cts:omar:stoa0179.stoa001.omar:4.55.4#nec dilectum consules nec comitia, quae petebant, tribuni expediebant. inclinante deinde se fortuna ad causam plebis nuntii veniunt arcem Caruentanam dilapsis ad praedam militibus, qui in praesidio erant, Aequos interfectis paucis custodibus arcis invasisse; alios recurrentis in arcem, alios palantes in agris caesos.
urn:cts:omar:stoa0179.stoa001.omar:4.55.5#ea adversa civitati res vires tribuniciae actioni adiecit. nequiquam enim temptati, ut tum denique desisterent inpediendo bello, postquam non cessere nec publicae tempestati nec suae invidiae, pervincunt, ut senatus consultum fiat de tribunis militum creandis,
urn:cts:omar:stoa0179.stoa001.omar:4.55.6#certo tamen pacto, ne cuius ratio haberetur, qui eo anno tribunus plebis esset, neve quis reficeretur in annum tribunus plebis,
urn:cts:omar:stoa0179.stoa001.omar:4.55.7#haud dubie Icilios denotante senatu, quos mercedem seditiosi tribunatus petere consulatum insimulabant. tum dilectus haberi bellumque omnium ordinum consensu apparari coeptum.
urn:cts:omar:stoa0179.stoa001.omar:4.55.8#consules ambo profecti sint ad arcem Caruentanam, an alter ad comitia habenda substiterit, incertum diversi auctores faciunt; illa pro certo habenda, in quibus non dissentiunt, ab arce Carventana, cum diu nequiquam oppugnata esset, recessum, Verruginem in Volscis eodem exercitu receptam, populationesque et praedas et in Aequis et in Volsco agro ingentes factas.
urn:cts:omar:stoa0179.stoa001.omar:4.56.1#Romae sicut plebis victoria fuit in eo; ut quae mallent, comitia haberent, ita eventu comitiorum patres vicere;
urn:cts:omar:stoa0179.stoa001.omar:4.56.2#namque tribuni militum consulari potestate contra spem omnium tres patricii creati sunt, C. Iulius Iulus, P. Cornelius Cossus, C. Servilius Ahala. artem adhibitam ferunt a patriciis,
urn:cts:omar:stoa0179.stoa001.omar:4.56.3#cuius eos Icilii tum quoque insimulabant, quod turbam indignorum candidatorum intermiscendo dignis taedio sordium in quibusdam insignium populum a plebeis avertissent.
urn:cts:omar:stoa0179.stoa001.omar:4.56.4#Volscos deinde et Aequos, seu Caruentana arx retenta in spem seu Verrugine amissum praesidium ad iram cum impulisset, fama adfertur summa vi ad bellum coortos;
urn:cts:omar:stoa0179.stoa001.omar:4.56.5#caput rerum Antiatis esse; eorum legatos utriusque gentis populos circumisse castigantis ignaviam, quod abditi intra muros populabundos in agris vagari Romanos priore anno et opprimi Verruginis praesidium passi essent.
urn:cts:omar:stoa0179.stoa001.omar:4.56.6#iam non exercitus modo armatos, sed colonias etiam in suos finis mitti; nec ipsos modo Romanos sua divisa habere, sed Ferentinum etiam de se captum Hernicis donasse.
urn:cts:omar:stoa0179.stoa001.omar:4.56.7#ad haec cum inflammarentur animi, ut ad quosque ventum erat, numerus iuniorum conscribebatur. ita omnium populorum iuventus Antium contracta; ibi castris positis hostem opperiebantur.
urn:cts:omar:stoa0179.stoa001.omar:4.56.8#quae ubi tumultu maiore etiam, quam res erat, nuntiantur Romam, senatus extemplo, quod in rebus trepidis ultimum consilium erat, dictatorem dici iussit.
urn:cts:omar:stoa0179.stoa001.omar:4.56.9#quam rem aegre passos Iulium Corneliumque ferunt magnoque certamine animorum rem actam,
urn:cts:omar:stoa0179.stoa001.omar:4.56.10#cum primores patrum nequiquam conquesti non esse in auctoritate senatus tribunos militum postremo etiam tribunos plebi appellarent et consulibus quoque ab ea potestate vim super tali re inhibitam referrent,
urn:cts:omar:stoa0179.stoa001.omar:4.56.11#tribuni plebi laeti discordia patrum nihil esse in se iis auxilii dicerent, quibus non civium, non denique hominum numero essent;
urn:cts:omar:stoa0179.stoa001.omar:4.56.12#si quando promiscui honores, communicata res publica esset, tum se animadversuros, ne qua superbia magistratuum inrita senatus consulta essent;
urn:cts:omar:stoa0179.stoa001.omar:4.56.13#interim patricii soluti legum magistratuumque vi atque verecundia per se potestatemque tribuniciam agerent.
urn:cts:omar:stoa0179.stoa001.omar:4.57.1#haec contentio minime idoneo tempore, cum tantum belli in manibus esset, occupaverat cogitationes hominum,
urn:cts:omar:stoa0179.stoa001.omar:4.57.2#donec, ubi diu alternis Iulius Corneliusque, cum ad id bellum ipsi satis idonei duces essent, non esse aequum mandatum sibi a populo eripi honorem disseruere,
urn:cts:omar:stoa0179.stoa001.omar:4.57.3#tum Ahala Servilius tribunus militum tacuisse se tam diu ait, non quia incertus sententiae fuerit—quem enim bonum civem secernere sua a publicis consilia? —, sed quia maluerit collegas sua sponte cedere auctoritati senatus, quam tribuniciam potestatem adversus se inplorari paterentur.
urn:cts:omar:stoa0179.stoa001.omar:4.57.4#tum quoque, si res sineret, libenter se daturum tempus iis fuisse ad receptum nimis pertinacis sententiae; sed cum belli necessitates non expectent humana consilia, potiorem sibi collegarum gratia rem publicam fore et, si maneat in sententia senatus,
urn:cts:omar:stoa0179.stoa001.omar:4.57.5#dictatorem nocte proxima dicturum ac, si quis intercedat senatus consulto, auctoritate se fore contentum.
urn:cts:omar:stoa0179.stoa001.omar:4.57.6#quo facto cum haud inmeritam laudem gratiamque apud omnis tulisset, dictatore P. Cornelio dicto ipse ab eo magister equitum creatus exemplo fuit collegis se eumque intuentibus, quam gratia atque honos opportuniora interdum non cupientibus essent. Bellum haud memorabile fuit.
urn:cts:omar:stoa0179.stoa001.omar:4.57.7#uno atque eo facili proelio caesi ad Antium hostes; victor exercitus depopulatus Volscum agrum; castellum ad lacum Fucinum vi expugnatum, atque in eo tria milia hominum capta ceteris Volscis intra moenia conpulsis nec defendentibus agros.
urn:cts:omar:stoa0179.stoa001.omar:4.57.8#dictator bello ita gesto, ut tantum non defuisse fortunae videretur, felicitate quam gloria maior in urbem rediit magistratuque se abdicavit.
urn:cts:omar:stoa0179.stoa001.omar:4.57.9#tribuni militum mentione nulla comitiorum consularium habita—credo ob iram dictatoris creati tribunorum militum comitia edixerunt.
urn:cts:omar:stoa0179.stoa001.omar:4.57.10#tum vero gravior cura patribus incessit, quippe cum prodi causam ab suis cernerent.
urn:cts:omar:stoa0179.stoa001.omar:4.57.11#itaque sicut priore anno per indignissimos ex plebeis candidatos omnium, etiam dignorum, taedium fecerant, sic tum primoribus patrum splendore gratiaque ad petendum praeparatis omnia loca obtinuere, ne cui plebeio aditus esset.
urn:cts:omar:stoa0179.stoa001.omar:4.57.12#quattuor creati sunt, omnes iam functi eo honore, L. Furius Medullinus, C. Valerius Potius, Num. Fabius Vibulanus, C. Servilius Ahala, hic refectus continuato honore cum ob alias virtutes, tum ob recentem favorem unica moderatione partum.
urn:cts:omar:stoa0179.stoa001.omar:4.58.1#eo anno, quia tempus indutiarum cum Veienti populo exierat, per legatos fetialesque res repeti coeptae. quibus venientibus ad finem legatio Veientium obvia fuit.
urn:cts:omar:stoa0179.stoa001.omar:4.58.2#petiere, ne, priusquam ipsi senatum Romanum adissent, Veios iretur. ab senatu impetratum, quia discordia intestina laborarent Veientes, ne res ab iis repeterentur; tantum afuit, ut ex incommodo alieno sua occasio peteretur.
urn:cts:omar:stoa0179.stoa001.omar:4.58.3#at in Volscis accepta clades amisso Verrugine praesidio; ubi tantum in tempore fuit momenti, ut, cum precantibus opem militibus, qui ibi a Volscis obsidebantur, succurri, si maturatum esset, potuisset, ad id venerit exercitus subsidio missus, ut ab recenti caede palati ad praedandum hostes opprimerentur.
urn:cts:omar:stoa0179.stoa001.omar:4.58.4#tarditatis causa non in senatu magis fuit quam tribunis, qui, quia summa vi restari nuntiabatur, parum cogitaverunt nulla virtute superari humanarum virium modum.
urn:cts:omar:stoa0179.stoa001.omar:4.58.5#fortissimi milites non tamen nec vivi nec post mortem inulti fuere. insequenti anno P. et Cn. Corneliis Cossis, Num.
urn:cts:omar:stoa0179.stoa001.omar:4.58.6#Fabio Ambusto, L. Valerio Potito tribunis militum consulari potestate Veiens bellum motum ob superbum responsum Veientis senatus, qui legatis repetentibus res,
urn:cts:omar:stoa0179.stoa001.omar:4.58.7#ni facesserent propere ex urbe finibusque, daturos, quod Lars Tolumnius dedisset, responderi iussit.
urn:cts:omar:stoa0179.stoa001.omar:4.58.8#id patres aegre passi decrevere, ut tribuni militum de bello indicendo Veientibus primo quoque die ad populum ferrent.
urn:cts:omar:stoa0179.stoa001.omar:4.58.9#quod ubi primo promulgatum est, fremere iuventus nondum debellatum cum Volscis esse; modo duo praesidia occidione occisa, et cum periculo retineri unum castellum;
urn:cts:omar:stoa0179.stoa001.omar:4.58.10#nullum annum esse, quo non acie dimicetur; et tamquam paeniteat laboris, novum bellum cum finitimo populo et potentissimo parari, qui omnem Etruriam sit concitaturus.
urn:cts:omar:stoa0179.stoa001.omar:4.58.11#haec sua sponte agitata;
urn:cts:omar:stoa0179.stoa001.omar:4.58.12#insuper tribuni plebis accendunt. maximum bellum patribus cum plebe esse dictitant; eam de industria vexandam militia trucidandamque hostibus obici; eam procul urbe haberi atque ablegari, ne domi per otium memor libertatis coloniarumque aut agri publici aut suffragii libere ferendi consilia agitet.
urn:cts:omar:stoa0179.stoa001.omar:4.58.13#prensantesque veteranos stipendia cuiusque et vulnera ac cicatrices numerabant, quid iam integri esset in corpore loci ad nova vulnera accipienda, quid super sanguinis, quod dari pro re publica posset, rogitantes.
urn:cts:omar:stoa0179.stoa001.omar:4.58.14#haec cum in sermonibus contionibusque interdum agitantes avertissent plebem ab suscipiendo bello, profertur tempus ferundae legis, quam, si subiecta invidiae esset, antiquari apparebat.
urn:cts:omar:stoa0179.stoa001.omar:4.59.1#interim tribunos militum in Volscum agrum ducere exercitum placuit;
urn:cts:omar:stoa0179.stoa001.omar:4.59.2#Cn. Cornelius unus Romae relictus. tres tribuni, postquam nullo loco castra Volscorum esse nec commissuros se proelio apparuit, tripertito ad devastandos fines discessere.
urn:cts:omar:stoa0179.stoa001.omar:4.59.3#Valerius Antium petit, Cornelius Ecetras; quacumque incessere, late populati sunt tecta agrosque, ut distinerent Volscos; Fabius, quod maxime petebatur, ad Anxur oppugnandum sine ulla populatione accessit. Anxur fuit,
urn:cts:omar:stoa0179.stoa001.omar:4.59.4#quae nunc Tarracinae sunt, urbs prona in paludes.
urn:cts:omar:stoa0179.stoa001.omar:4.59.5#ab ea parte Fabius oppugnationem ostendit. circummissae quattuor cohortes cum Cn. Servilio Ahala cum inminentem urbi collem cepissent, ex loco altiore, qua nullum erat praesidium, ingenti clamore ac tumultu moenia invasere.
urn:cts:omar:stoa0179.stoa001.omar:4.59.6#ad quem tumultum obstupefacti, qui adversus Fabium urbem infimam tuebantur, locum dedere scalas admovendi; plenaque hostium cuncta erant, et inmitis diu caedes pariter fugientium ac resistentium, armatorum atque inermium fuit.
urn:cts:omar:stoa0179.stoa001.omar:4.59.7#cogebantur itaque victi, quia cedentibus spei nihil erat, pugnam inire, cum pronuntiatum repente, ne quis praeter armatos violaretur, reliquam omnem multitudinem voluntariam exuit armis;
urn:cts:omar:stoa0179.stoa001.omar:4.59.8#quorum ad duo milia et quingenti vivi capiuntur. a cetera praeda Fabius militem abstinuit,
urn:cts:omar:stoa0179.stoa001.omar:4.59.9#donec collegae venirent, ab illis quoque exercitibus captum Anxur dictitans esse, qui ceteros Volscos a praesidio eius loci avertissent. qui ubi venerunt,
urn:cts:omar:stoa0179.stoa001.omar:4.59.10#oppidum vetere fortuna opulentum tres exercitus diripuere; eaque primum benignitas imperatorum plebem patribus conciliavit.
urn:cts:omar:stoa0179.stoa001.omar:4.59.11#additum deinde omnium maxime tempestivo principum in multitudinem munere, ut ante mentionem ullam plebis tribunorumve decerneret senatus, ut stipendium miles de publico acciperet, cum ante id tempus de suo quisque functus eo munere esset.
urn:cts:omar:stoa0179.stoa001.omar:4.60.1#nihil acceptum umquam a plebe tanto gaudio traditur. concursum itaque ad curiam esse prensatasque exeuntium manus et patres vere appellatos, effectum esse fatentibus, ut nemo pro tam munifica patria, donec quicquam virium superesset, corpori aut sanguini suo parceret.
urn:cts:omar:stoa0179.stoa001.omar:4.60.2#cum commoditas iuvaret, rem familiarem saltem acquiescere eo tempore, quo corpus addictum atque operatum rei publicae esset, tum quod ultro sibi oblatum esset, non a tribunis plebis umquam agitatum non suis sermonibus efflagitatum, id efficiebat multiplex gaudium cumulatioremque gratiam rei.
urn:cts:omar:stoa0179.stoa001.omar:4.60.3#tribuni plebis communis ordinum laetitiae concordiaeque soli expertes negare tam id laetum patribus nec universis prosperum fore, quam ipsi crederent. consilium specie prima melius fuisse quam usu appariturum.
urn:cts:omar:stoa0179.stoa001.omar:4.60.4#unde enim eam pecuniam confici posse nisi tributo populo indicto? ex alieno igitur aliis largitos. neque id, etiamsi ceteri ferant, passuros eos, quibus iam emerita stipendia essent, meliore condicione alios militare, quam ipsi militassent, et eosdem in sua stipendia inpensas fecisse et in aliorum facere. his vocibus moverunt partem plebis.
urn:cts:omar:stoa0179.stoa001.omar:4.60.5#postremo indicto iam tributo edixerunt etiam tribuni auxilio se futuros, si quis in militare stipendium tributum non contulisset.
urn:cts:omar:stoa0179.stoa001.omar:4.60.6#patres bene coeptam rem perseveranter tueri; conferre ipsi primi et, quia nondum argentum signatum erat, aes grave plaustris quidam ad aerarium convehentes speciosam etiam conlationem faciebant.
urn:cts:omar:stoa0179.stoa001.omar:4.60.7#cum senatus summa fide ex censu contulisset, primores plebis, nobilium amici, ex conposito conferre incipiunt. quos cum
urn:cts:omar:stoa0179.stoa001.omar:4.60.8#et a patribus conlaudari et a militari aetate tamquam bonos cives conspici vulgus hominum vidit, repente spreto tribunicio auxilio certamen conferendi est ortum.
urn:cts:omar:stoa0179.stoa001.omar:4.60.9#et lege perlata de indicendo Veientibus bello exercitum magna ex parte voluntarium novi tribuni militum consulari potestate Veios duxere.
urn:cts:omar:stoa0179.stoa001.omar:4.61.1#fuere autem tribuni T. Quinctius Capitolinus, Q. Quinctius Cincinnatus, C. Iulius Iulus iterum, A. Manlius, L. Furius Medullinus tertium, M. Aemilius Mamercus.
urn:cts:omar:stoa0179.stoa001.omar:4.61.2#ab iis primum circumsessi Vei sunt. sub cuius initium obsidionis cum Etruscorum concilium ad fanum Voltumnae frequenter habitum esset, parum constitit, bellone publico gentis universae tuendi Veientes essent.
urn:cts:omar:stoa0179.stoa001.omar:4.61.3#ea oppugnatio segnior insequenti anno fuit parte tribunorum exercitusque ad Volscum avocata bellum.
urn:cts:omar:stoa0179.stoa001.omar:4.61.4#Tribunos militum consulari potestate is annus habuit C. Valerium Potitum tertium, M'. Sergium Fidenatem, P. Cornelium Maluginensem, Cn. Cornelium Cossum, C. Fabium Ambustum, Sp. Nautium Rutilum iterum.
urn:cts:omar:stoa0179.stoa001.omar:4.61.5#cum Volscis inter Ferentinum atque Ecetram signis conlatis dimicatum;
urn:cts:omar:stoa0179.stoa001.omar:4.61.6#Romanis secunda fortuna pugnae fuit. Artena inde, Volscorum oppidum, ab tribunis obsideri coepta. inde inter eruptionem temptatam conpulso in urbem hoste occasio data est Romanis inrumpendi, praeterque arcem cetera capta; in arcem munitam natura globus armatorum concessit; infra arcem caesi captique multi mortales.
urn:cts:omar:stoa0179.stoa001.omar:4.61.7#arx deinde obsidebatur; nec aut vi capi poterat, quia pro spatio loci satis praesidii habebat, aut spem dabat deditionis omni publico frumento, priusquam urbs caperetur, in arcem convecto;
urn:cts:omar:stoa0179.stoa001.omar:4.61.8#taedioque recessum inde foret, ni serves arcem Romanis prodidisset. ab eo milites per locum arduum accepti cepere; a quibus cum custodes trmcidarentur, cetera multitudo repentino pavore oppressa in deditionem venit.
urn:cts:omar:stoa0179.stoa001.omar:4.61.9#diruta et arce et urbe Artena reductae legiones ex Volscis, omnisque vis Romana Veios conversa est.
urn:cts:omar:stoa0179.stoa001.omar:4.61.10#proditori praeter libertatem duarum familiarum bona in praemium data; Servius Romanus vocitatus. sunt, qui Artenam Veientium, non Volscorum fuisse credant.
urn:cts:omar:stoa0179.stoa001.omar:4.61.11#praebet errorem, quod eiusdem nominis urbs inter Caere atque Veios fuit; sed eam reges Romani delevere, Caeretumque, non Veientium fuerat; altera haec nomine eodem in Volsco agro fuit, cuius excidium est dictum.
urn:cts:omar:stoa0179.stoa001.omar:5.1.1#pace alibi parta Romani Veique in armis erant tanta ira odioque, ut victis finem adesse appareret. comitia utriusque populi longe diversa ratione facta sunt.
urn:cts:omar:stoa0179.stoa001.omar:5.1.2#Romani auxere tribunorum militum consulari potestate numerum; octo, quot numquam antea, creati, M. Aemilius Mamercus iterum, L. Valerius Potitus tertium, Ap. Claudius Crassus, M. Quinctilius Varus, L. Iulius Iulus, M. Postumius, M. Furius Camillus, M. Postumius Albinus.
urn:cts:omar:stoa0179.stoa001.omar:5.1.3#Veientes contra taedio annuae ambitionis, quae interdum discordiarum causa erat, regem creavere. offendit ea res populorum Etruriae animos non maiore odio regni quam ipsius regis.
urn:cts:omar:stoa0179.stoa001.omar:5.1.4#gravis iam is antea genti fuerat opibus superbiaque, quia sollemnia ludorum,
urn:cts:omar:stoa0179.stoa001.omar:5.1.5#quos intermitti nefas est, violenter diremisset, cum ob iram repulsae, quod suffragio duodecim populorum alius sacerdos ei praelatus esset, artifices, quorum magna pars ipsius servi erant, ex medio ludicro repente abduxit.
urn:cts:omar:stoa0179.stoa001.omar:5.1.6#gens itaque ante omnes alias eo magis dedita religionibus, quod excelleret arte colendi eas, auxilium Veientibus negandum, donec sub rege essent, decrevit.
urn:cts:omar:stoa0179.stoa001.omar:5.1.7#cuius decreti suppressa fama est Veis propter metum regis, qui, a quo tale quid dictum referretur, pro seditionis eum principe, non vani sermonis auctore habebat.
urn:cts:omar:stoa0179.stoa001.omar:5.1.8#Romanis etsi quietae res ex Etruria nuntiabantur, tamen, quia omnibus conciliis eam rem agitari adferebatur, ita muniebant,
urn:cts:omar:stoa0179.stoa001.omar:5.1.9#ut ancipitia munimenta essent, alia in urbem et contra oppidanorum eruptiones versa, aliis frons in Etruriam spectans auxiliis, si qua forte inde venirent, obstruebatur.
urn:cts:omar:stoa0179.stoa001.omar:5.2.1#cum spes maior imperatoribus Romanis in obsidione quam in oppugnatione esset, hibernacula etiam, res nova militi Romano, aedificari coepta, consiliumque erat hiemando continuare bellum.
urn:cts:omar:stoa0179.stoa001.omar:5.2.2#quod postquam tribunis plebis iam diu nullam novandi res causam invenientibus Romam est adlatum,
urn:cts:omar:stoa0179.stoa001.omar:5.2.3#in contionem prosiliunt, sollicitant plebis animos hoc illud esse dictitantes, quod aera militibus sint constituta; nec se fefellisse id donum inimicorum veneno inlitum fore. venisse libertatem plebis;
urn:cts:omar:stoa0179.stoa001.omar:5.2.4#remotam in perpetuum et ablegatam ab urbe et ab re publica iuventutem iam ne hiemi quidem aut tempori anni cedere ac domos ac res invisere suas.
urn:cts:omar:stoa0179.stoa001.omar:5.2.5#quam putarent continuatae militiae causam esse? nullam profecto aliam inventuros, quam ne quid per frequentiam iuvenum eorum, in quibus vires omnes plebis essent, agi de commodis eorum posset.
urn:cts:omar:stoa0179.stoa001.omar:5.2.6#vexari praeterea et subigi multo acrius quam Veientes; quippe illos hiemem sub tectis suis agere egregiis muris situque naturali urbem tutantes,
urn:cts:omar:stoa0179.stoa001.omar:5.2.7#militem Romanum in opere ac labore nivibus pruinisque obrutum sub pellibus durare ne hiemis quidem spatio, quae omnium bellorum terra marique sit quies, arma deponentem.
urn:cts:omar:stoa0179.stoa001.omar:5.2.8#hoc neque reges neque ante tribuniciam potestatem creatam superbos illos consules neque triste dictatoris imperium neque inportunos decemviros iniunxisse servitutis, ut perennem militiam facerent, quod tribuni militum in plebe Romana regnum exercerent. quidnam illi consules dictatoresve facturi essent,
urn:cts:omar:stoa0179.stoa001.omar:5.2.9#qui proconsularem imaginem tam saevam ac trucem fecerint? sed id accidere haud inmerito. non fuisse ne in octo quidem tribunis militum locum ulli plebeio.
urn:cts:omar:stoa0179.stoa001.omar:5.2.10#antea trina loca cum contentione summa patricios explere solitos, nunc iam octoiuges ad imperia obtinenda ire,
urn:cts:omar:stoa0179.stoa001.omar:5.2.11#et ne in turba quidem haerere plebeium quemquam, qui, si nihil aliud, admoneat collegas liberos et civis eorum, non servos militare,
urn:cts:omar:stoa0179.stoa001.omar:5.2.12#quos hieme saltem in domos ac tecta reduci oporteat et aliquo tempore anni parentis liberosque ac coniuges invisere et usurpare libertatem et creare magistratus.
urn:cts:omar:stoa0179.stoa001.omar:5.2.13#haec taliaque vociferantes adversarium haud inparem nacti sunt Ap. Claudium relictum a collegis ad tribunicias seditiones conprimendas, virum inbutum iam ab iuventa certaminibus plebeis,
urn:cts:omar:stoa0179.stoa001.omar:5.2.14#quem auctorem aliquot annis ante fuisse memoratum est per collegarum intercessionem tribuniciae potestatis dissolvendae.
urn:cts:omar:stoa0179.stoa001.omar:5.3.1#is tum iam non promptus ingenio tantum, sed usu etiam exercitatus talem orationem habuit: '
urn:cts:omar:stoa0179.stoa001.omar:5.3.2#si umquam dubitatum est, Quirites, utrum tribuni plebis vestra, an sua causa seditionum semper auctores fuerint, id ego hoc anno desisse dubitari certum habeo;
urn:cts:omar:stoa0179.stoa001.omar:5.3.3#et cum laetor tandem longi erroris vobis finem factum esse, tur, quod secundis potissimum vestris rebus hic error est sublatus, et vobis et propter vos rei publicae gratulor.
urn:cts:omar:stoa0179.stoa001.omar:5.3.4#an est quisquam, qui dubitet nullis iniuriis vestris, si quae forte aliquando fuerunt, umquam aeque quam munere patrum in plebem, cum aera militantibus constituta sunt, tribunos plebis offensos ac concitatos esse?
urn:cts:omar:stoa0179.stoa001.omar:5.3.5#quid illos aliud aut tum timuisse creditis aut hodie turbare velle nisi concordiam ordinum, quam dissolvendae maxime tribuniciae potestatis rentur esse?
urn:cts:omar:stoa0179.stoa001.omar:5.3.6#sic hercule tamquam artifices inprobi opus quaerunt inquieti; semper aegri aliquid esse in re publica volunt, ut sit, ad cuius curationem a vobis adhibeantur.
urn:cts:omar:stoa0179.stoa001.omar:5.3.7#utrum enim defenditis, an inpugnatis plebem? utrum militantium adversarii estis, an causam agitis? nisi forte hoc dicitis: quidquid patres faciunt, displicet, sive illud pro plebe sive contra plebem est,
urn:cts:omar:stoa0179.stoa001.omar:5.3.8#et quem ad modum cum servis suis vetant domini quicquam rei alienis hominibus esse pariterque in iis beneficio ac maleficio abstineri aecum censent, sic vos interdicitis patribus commercio plebis, ne nos comitate ac munificentia nostra provocemus plebem nec plebs nobis dicto audiens atque oboediens sit.
urn:cts:omar:stoa0179.stoa001.omar:5.3.9#quanto tandem, si quicquam in vobis non dico civilis, sed humani animi esset, favere vos magis et, quantum in vobis esset, indulgere potius comitati patrum atque obsequio plebis oportuit?
urn:cts:omar:stoa0179.stoa001.omar:5.3.10#quae si perpetua concordia sit, quis non spondere ausit maximum hoc imperium inter finitimos brevi futurum esse?
urn:cts:omar:stoa0179.stoa001.omar:5.4.1#atque ego, quam hoc consilium collegarum meorum, quod abducere infecta re a Veis exercitum noluerunt, non utile solum, sed etiam necessarium fuerit, postea disseram;
urn:cts:omar:stoa0179.stoa001.omar:5.4.2#nunc de ipsa condicione dicere militantium libet. quam orationem non apud vos solum, sed etiam in castris si habeatur, ipso exercitu disceptante aequam arbitror videri posse. in qua, si mihi ipsi nihil, quod dicerem, in mentem venire posset, adversariorum certe orationibus contentus essem. negabant nuper danda esse aera militibus,
urn:cts:omar:stoa0179.stoa001.omar:5.4.3#quia numquam data essent. quonam modo igitur nunc indignari possunt, quibus aliquid novi adiectum commodi sit, eis laborem etiam novum pro portione iniungi? nusquam
urn:cts:omar:stoa0179.stoa001.omar:5.4.4#nec opera sine emolumento nec emolumentum ferme sine inpensa opera est. labor voluptasque, dissimillima natura, societate quadam inter se naturali sunt iuncta.
urn:cts:omar:stoa0179.stoa001.omar:5.4.5#moleste antea ferebat miles se suo sumptu operam rei publicae praebere; gaudebat idem partem anni se agrum suum colere, quaerere, unde domi militiaeque se ac suos tueri posset;
urn:cts:omar:stoa0179.stoa001.omar:5.4.6#gaudet nunc fructui sibi rem publicam esse et laetus stipendium accipit; aequo igitur animo patiatur se ab domo ac re familiari, cui gravis inpensa non est, paulo diutius abesse.
urn:cts:omar:stoa0179.stoa001.omar:5.4.7#an, si ad calculos eum res publica vocet, non merito dicat: 'annua aera habes, annuam operam ede; an tu aecum censes militia semenstri solidum te stipendium accipere?'
urn:cts:omar:stoa0179.stoa001.omar:5.4.8#invitus in hac parte orationis, Quirites, moror; sic enim agere debent, qui mercennario milite utuntur; nos tamquam cum civibus agere volumus agique tamquam cum patria nobiscum aecum censemus.
urn:cts:omar:stoa0179.stoa001.omar:5.4.9#aut non suscipi bellum oportuit aut geri pro dignitate populi Romani et perfici quam primum oportet.
urn:cts:omar:stoa0179.stoa001.omar:5.4.10#perficietur autem, si urgemus obsessos, si non ante abscedimus, quam spei nostrae finem captis Veis inposuerimus. si hercules nulla alia causa, ipsa indignitas perseverantiam inponere debuit.
urn:cts:omar:stoa0179.stoa001.omar:5.4.11#decem quondam annos urbs oppugnata est ob unam mulierem ab universa Graecia quam procul ab domo? quot terras, quot maria distans?
urn:cts:omar:stoa0179.stoa001.omar:5.4.12#nos intra vicensimum lapidem in conspectu prope urbis nostrae annuam oppugnationem perferre piget. scilicet quia levis causa belli est nec satis quicquam iusti doloris est, quod nos ad perseverandum stimulet.
urn:cts:omar:stoa0179.stoa001.omar:5.4.13#septiens rebellarunt; in pace numquam fida fuerunt; agros nostros miliens depopulati sunt; Fidenates deficere a nobis coegerunt; colonos nostros ibi interfecerunt;
urn:cts:omar:stoa0179.stoa001.omar:5.4.14#auctores fuere contra ius caedis inpiae legatorum nostrorum; Etruriam omnem adversus nos concitare voluerunt hodieque id moliuntur; res repetentis legatos nostros haud procul afuit quin violarent.
urn:cts:omar:stoa0179.stoa001.omar:5.5.1#cum his molliter et per dilationes bellum geri oportet? si nos tam iustum odium nihil movet, ne illa quidem, oro vos, movent?
urn:cts:omar:stoa0179.stoa001.omar:5.5.2#operibus ingentibus saepta urbs est, quibus intra muros coercetur hostis; agrum non coluit, et culta evastata sunt bello;
urn:cts:omar:stoa0179.stoa001.omar:5.5.3#si reducimus exercitum, quis est, qui dubitet illos non a cupiditate solum ulciscendi, sed etiam necessitate inposita ex alieno praedandi, cum sua amiserint, agrum nostrum invasuros? non differimus igitur bellum isto consilio, sed intra fines nostros accipimus.
urn:cts:omar:stoa0179.stoa001.omar:5.5.4#quid? illud, quod proprie ad milites pertinet, quibus boni tribuni plebis olim stipendium extorquere voluerunt, nunc consultum repente volunt, quale est?
urn:cts:omar:stoa0179.stoa001.omar:5.5.5#vallum fossamque, ingentis utramque rem operis, per tantum spatii duxerunt; castella primo pauca, postea exercitu aucto creberrima fecerunt; munitiones non in urbem modo, sed in Etruriam etiam spectantes, si qua inde auxilia veniant, opposuere;
urn:cts:omar:stoa0179.stoa001.omar:5.5.6#quid turres, quid vineas testudinesque et alium oppugnandarum urbium apparatum loquar? cum tantum laboris exhaustum sit et ad finem iam operis tandem perventum, relinquendane haec censetis, ut ad aestatem rursus novus de integro his instituendis exsudetur labor?
urn:cts:omar:stoa0179.stoa001.omar:5.5.7#quanto est minus operae opera tueri facta et instare ac perseverare defungique cura brevi? brevis enim profecto res est, si uno tenore peragitur nec ipsi per intermissiones has intervallaque lentiorem spem nostram facimus.
urn:cts:omar:stoa0179.stoa001.omar:5.5.8#loquor de operae et de temporis iactura; quid? periculi, quod differendo bello adimus, num oblivisci nos haec tam crebra Etruriae concilia de mittendis Veios auxiliis patiuntur? ut nunc res se habet,
urn:cts:omar:stoa0179.stoa001.omar:5.5.9#irati sunt, oderunt, negant missuros; quantum in illis est, capere Veios licet. quis est, qui spondeat eundem, si differtur bellum, animum postea fore,
urn:cts:omar:stoa0179.stoa001.omar:5.5.10#cum, si laxamentum dederis, maior frequentiorque legatio itura sit, cum id, quod nunc offendit Etruscos, rex creatus Veis, mutari spatio interposito possit vel consensu civitatis, ut eo reconcilient Etruriae animos, vel ipsius voluntate regis, qui obstare regnum suum saluti civium nolit?
urn:cts:omar:stoa0179.stoa001.omar:5.5.11#videte, quot res quam inutiles sequantur illam viam consilii, iactura operum tanto labore factorum, vastatio inminens finium nostrorum, Etruscum bellum pro Veiente concitatum. haec sunt,
urn:cts:omar:stoa0179.stoa001.omar:5.5.12#tribuni, consilia vestra, non hercule dissimilia ac si quis aegro, qui curari se fortiter passus extemplo convalescere possit, cibi gratia praesentis aut potionis longinquum et forsitan insanabilem morbum efficiat.
urn:cts:omar:stoa0179.stoa001.omar:5.6.1#si, me dius fidius, ad hoc bellum nihil pertineret, ad disciplinam certe militiae plurimum intererat insuescere militem nostrum non solum parta victoria frui,
urn:cts:omar:stoa0179.stoa001.omar:5.6.2#sed, si etiam res lentior sit, pati taedium et quamvis serae spei exitum expectare et, si non sit aestate perfectum bellum, hiemem opperiri nec, sicut aestivas aves, statim autumno tecta ac recessus circumspicere.
urn:cts:omar:stoa0179.stoa001.omar:5.6.3#obsecro vos, venandi studium ac voluptas homines per nives ac pruinas in montes silvasque rapit; belli necessitatibus eam patientiam non adhibebimus, quam vel lusus ac voluptas elicere solet?
urn:cts:omar:stoa0179.stoa001.omar:5.6.4#adeone effeminata corpora militum nostrorum esse putamus, adeo molles animos, ut hiemem unam durare in castris, abesse ab domo non possint? ut tamquam navale bellum tempestatibus captandis et observando tempore anni gerant, non aestus, non frigora pati possint?
urn:cts:omar:stoa0179.stoa001.omar:5.6.5#erubescant profecto, si quis eis haec obiciat, contendantque et animis et corporibus suis virilem patientiam inesse et se iuxta hieme atque aestate bella gerere posse nec se patrocinium mollitiae inertiaeque mandasse tribunis et meminisse hanc ipsam potestatem non in umbra nec in tectis maiores suos creasse.
urn:cts:omar:stoa0179.stoa001.omar:5.6.6#haec virtute militum vestrorum, haec Romano nomine sunt digna, non Veios tantum nec hoc bellum intueri, quod instat, sed famam et ad alia bella et ad ceteros populos in posterum quaerere.
urn:cts:omar:stoa0179.stoa001.omar:5.6.7#an mediocre discrimen opinionis secuturum ex hac re putatis, utrum tandem finitimi populum Romanum eum esse putent, cuius si qua urbs primum illum brevissimi temporis sustinuerit impetum,
urn:cts:omar:stoa0179.stoa001.omar:5.6.8#nihil deinde timeat, an hic sit terror nominis nostri, ut exercitum Romanum non taedium longinquae oppugnationis, non vis hiemis ab urbe circumsessa semel amovere possit nec finem ullum alium belli quam victoriam noverit nec impetus potius bella quam perseverantia gerat?
urn:cts:omar:stoa0179.stoa001.omar:5.6.9#quae in omni quidem genere militiae, maxime tamen in obsidendis urbibus necessaria est, quarum plerasque munitionibus ac naturali situ inexpugnabiles fame sitique tempus ipsum vincit atque expugnat,
urn:cts:omar:stoa0179.stoa001.omar:5.6.10#sicut Veios expugnabit, nisi auxilio hostibus tribuni plebis fuerint et Romae invenerint praesidia Veientes, quae nequiquam in Etruria quaerunt. an est quicquam,
urn:cts:omar:stoa0179.stoa001.omar:5.6.11#quod Veientibus optatum aeque contingere possit, quam ut seditionibus primum urbs Romana, deinde velut ex contagione castra impleantur? at hercule apud hostis tanta modestia est,
urn:cts:omar:stoa0179.stoa001.omar:5.6.12#ut non obsidionis taedio, non denique regni quicquam apud eos novatum sit, non negata auxilia ab Etruscis inritaverint animos;
urn:cts:omar:stoa0179.stoa001.omar:5.6.13#morietur enim extemplo, quicumque erit seditionis auctor, nec cuiquam dicere ea licebit, quae apud vos inpune dicuntur.
urn:cts:omar:stoa0179.stoa001.omar:5.6.14#fustuarium meretur, qui signa relinquit aut praesidio decedit; auctores signa relinquendi et deserendi castra non uni aut alteri militi, sed universis exercitibus palam in contione audiuntur;
urn:cts:omar:stoa0179.stoa001.omar:5.6.15#adeo quidquid tribunus plebi loquitur, etsi prodendae patriae dissolvendaeque rei publicae est, adsuestis quieti audire et dulcedine potestatis eius capti quaelibet sub ea scelera latere sinitis.
urn:cts:omar:stoa0179.stoa001.omar:5.6.16#reliquum est, ut, quae hic vociferantur, eadem in castris et apud milites agant et exercitus corrumpant ducibusque parere non patiantur,
urn:cts:omar:stoa0179.stoa001.omar:5.6.17#quoniam ea demum Romae libertas est, non senatum, non magistratus, non leges, non mores maiorum, non instituta patrum, non disciplinam vereri militiae'.
urn:cts:omar:stoa0179.stoa001.omar:5.7.1#par iam etiam in contionibus erat Appius tribunis plebis, cum subito, unde minime quis crederet, accepta calamitas apud Veios et superiorem Appium in causa et concordiam ordinum maiorem ardoremque ad obsidendos pertinacius Veios fecit.
urn:cts:omar:stoa0179.stoa001.omar:5.7.2#nam cum agger promotus ad urbem vineaeque tantum non iam iniunctae moenibus essent, dum opera interdiu fiunt intentius quam note custodiuntur, patefacta repente porta ingens multitudo facibus maxime armata ignes coniecit,
urn:cts:omar:stoa0179.stoa001.omar:5.7.3#horaeque momento simul aggerem ac vineas, tam longi temporis opus, incendium hausit; multique ibi mortales nequiquam opem ferentes ferro ignique absumpti sunt. quod ubi Romam est nuntiatum,
urn:cts:omar:stoa0179.stoa001.omar:5.7.4#maestitiam omnibus, senatui curam metumque iniecit, ne tum vero sustineri nec in urbe seditio nec in castris posset et tribuni plebis velut ab se victae rei publicae insultarent,
urn:cts:omar:stoa0179.stoa001.omar:5.7.5#cum repente, quibus census equester erat, equi publici non erant adsignati, concilio prius inter sese habito senatum adeunt factaque dicendi potestate equis se suis stipendia facturos promittunt.
urn:cts:omar:stoa0179.stoa001.omar:5.7.6#quibus cum amplissimis verbis gratiae ab senatu actae essent famaque ea forum atque urbem pervasisset, subito ad curiam concursus fit plebis;
urn:cts:omar:stoa0179.stoa001.omar:5.7.7#pedestris ordinis se aiunt nunc esse nomina dare operamque rei publicae extra ordinem polliceri, seu Veios seu quo alio ducere velint. si Veios ducti sint, negant se inde prius quam capta urbe hostium redituros esse.
urn:cts:omar:stoa0179.stoa001.omar:5.7.8#tum vero iam superfundenti se laetitiae vix temperatum est;
urn:cts:omar:stoa0179.stoa001.omar:5.7.9#non enim, sicut equites, dato magistratibus negotio laudari iussi, neque aut in curiam vocati, quibus responsum daretur, aut limine curiae continebatur senatus, sed pro se quisque ex superiore loco ad multitudinem in comitio stantem voce manibusque significare publicam laetitiam,
urn:cts:omar:stoa0179.stoa001.omar:5.7.10#beatam urbem Romanam et invictam et aeternam illa concordia dicere, laudare equites, laudare plebem, diem ipsum laudibus ferre, victam esse fateri comitatem benignitatemque senatus.
urn:cts:omar:stoa0179.stoa001.omar:5.7.11#certatim patribus plebique manare gaudio lacrimae, donec revocatis in curiam patribus senatus consultum factum est,
urn:cts:omar:stoa0179.stoa001.omar:5.7.12#ut tribuni militares contione advocata peditibus equitibusque gratias agerent, memorem pietatis eorum erga patriam dicerent senatum fore; placere autem omnibus his voluntariam extra ordinem professis militiam aera procedere; et equiti certus numerus aeris est adsignatus.
urn:cts:omar:stoa0179.stoa001.omar:5.7.13#tum primum equis suis merere equites coeperunt. voluntarius ductus exercitus Veios non amissa modo restituit opera, sed nova etiam instituit. ab urbe commeatus intentiore quam antea subvehi cura, ne quid tam bene merito exercitui ad usum deesset.
urn:cts:omar:stoa0179.stoa001.omar:5.8.1#insequens annus tribunos militum consulari potestate habuit C. Servilium Ahalam tertium, Q. Servilium, L. Verginium, Q. Sulpicium, A. Manlium iterum, M. Sergium iterum.
urn:cts:omar:stoa0179.stoa001.omar:5.8.2#his tribunis, dum cura omnium in Veiens bellum intenta est, neglectum Anxuri praesidium vacationibus militum et Volscos mercatores vulgo receptando proditis repente portarum custodibus oppressum est.
urn:cts:omar:stoa0179.stoa001.omar:5.8.3#minus militum periit, quia praeter aegros lixarum in modum omnes per agros vicinasque urbes negotiabantur.
urn:cts:omar:stoa0179.stoa001.omar:5.8.4#nec Veis melius gesta res, quod tum caput omnium curarum publicarum erat; nam et duces Romani plus inter se irarum quam adversus hostes animi habuerunt, et auctum est bellum adventu repentino Capenatium atque Faliscorum.
urn:cts:omar:stoa0179.stoa001.omar:5.8.5#hi duo Etruriae populi, quia proximi regione erant, devictis Veis bello quoque Romano se proximos fore credentes, Falisci propria etiam causa infesti,
urn:cts:omar:stoa0179.stoa001.omar:5.8.6#quod Fidenati bello se iam antea inmiscuerant, per legatos ultro citroque missos iure iurando inter se obligati cum exercitibus necopinato ad Veios accessere.
urn:cts:omar:stoa0179.stoa001.omar:5.8.7#forte ea regione, qua M. Sergius tribunus militum praeerat, castra adorti sunt ingentemque terrorem intulere, quia Etruriam omnem excitam sedibus magna mole adesse Romani crediderant. eadem opinio Veientes in urbe concitavit. ita ancipiti proelio castra Romana oppugnabantur;
urn:cts:omar:stoa0179.stoa001.omar:5.8.8#concursantesque cum huc atque illuc signa transferrent, nec Veientem satis cohibere intra munitiones nec suis munimentis arcere vim ac tueri se ab exteriore poterant hoste.
urn:cts:omar:stoa0179.stoa001.omar:5.8.9#una spes erat, si ex maioribus castris subveniretur, ut diversae legiones aliae adversus Capenatem ac Faliscum, aliae contra eruptionem oppidanorum pugnarent; sed castris praeerat Verginius privatim Sergio invisus infestusque.
urn:cts:omar:stoa0179.stoa001.omar:5.8.10#is, cum pleraque castella oppugnata, superatas munitiones, utrimque invehi hostem nuntiaretur, in armis milites tenuit, si opus foret auxilio, collegam dictitans ad se missurum. huius adrogantiam pertinacia alterius aequabat,
urn:cts:omar:stoa0179.stoa001.omar:5.8.11#qui, ne quam opem ab inimico videretur petisse, vinci ab hoste quam vincere per civem maluit.
urn:cts:omar:stoa0179.stoa001.omar:5.8.12#diu in medio caesi milites; postremo desertis munitionibus perpauci in maiora castra, pars maxima atque ipse Sergius Romam pertenderunt. ubi cum omnem culpam in collegam inclinaret, acciri Verginium ex castris, interea praeesse legatos placuit.
urn:cts:omar:stoa0179.stoa001.omar:5.8.13#acta deinde in senatu res est certatumque inter collegas maledictis. pauci rei publicae, plerique huic atque illi, ut quosque studium privatim aut gratia occupaverat, adsunt.
urn:cts:omar:stoa0179.stoa001.omar:5.9.1#primores patrum, sive culpa sive infelicitate imperatorum tam ignominiosa clades accepta esset, censuere non expectandum iustum tempus comitiorum, sed extemplo novos tribunos militum creandos esse, qui kal.
urn:cts:omar:stoa0179.stoa001.omar:5.9.2#Octobribus magistratum occiperent. in quam sententiam cum pedibus iretur, ceteri tribuni militum nihil contradicere;
urn:cts:omar:stoa0179.stoa001.omar:5.9.3#at enim vero Sergius Verginiusque, propter quos paenitere magistratuum eius anni senatum apparebat, primo deprecari ignominiam, deinde intercedere senatus consulto, negare se ante idus Decembris, sollemnem ineundis magistratibus diem, honore abituros esse.
urn:cts:omar:stoa0179.stoa001.omar:5.9.4#inter haec tribuni plebis, cum in concordia hominum secundisque rebus civitatis inviti silentium tenuissent, feroces repente minari tribunis militum, nisi in auctoritate senatus essent, se in vincla eos duci iussuros esse.
urn:cts:omar:stoa0179.stoa001.omar:5.9.5#tum C. Servilius Ahala tribunus militum: 'quod ad vos attinet, tribuni plebis, minasque vestras, ne ego libenter experirer, quam non plus in iis iuris quam in vobis animi esset; sed nefas est tendere adversus auctoritatem senatus.
urn:cts:omar:stoa0179.stoa001.omar:5.9.6#proinde et vos desinite inter nostra certamina locum iniuriae quaerere, et collegae aut facient, quod censet senatus, aut, si pertinacius tendent, dictatorem extemplo dicam, qui eos abire magistratu cogat'.
urn:cts:omar:stoa0179.stoa001.omar:5.9.7#cum omnium adsensu conprobata oratio esset gauderentque patres sine tribuniciae potestatis terriculis inventam esse aliam vim maiorem ad coercendos magistratus,
urn:cts:omar:stoa0179.stoa001.omar:5.9.8#victi consensu omnium comitia tribunorum militum habuere, qui kal. Octobribus magistratum occiperent, seque ante eam diem magistratu abdicavere.
urn:cts:omar:stoa0179.stoa001.omar:5.10.1#L. Valerio Potito quartum, M. Furio Camillo iterum, M. Aemilio Mamerco tertium, Cn. Cornelio Cosso iterum, K. Fabio Ambusto, L. Iulio Iulo tribunis militum consulari potestate multa domi militiaeque gesta.
urn:cts:omar:stoa0179.stoa001.omar:5.10.2#nam et bellum multiplex fuit eodem tempore, ad Veios et ad Capenam et ad Falerios et in Volscis,
urn:cts:omar:stoa0179.stoa001.omar:5.10.3#ut Anxur ab hostibus recuperaretur, et Romae simul dilectu simul tributo conferendo laboratum est, et de tribunis plebi cooptandis contentio fuit, et haud parvum motum duo iudicia eorum, qui paulo ante consulari potestate fuerant, excivere.
urn:cts:omar:stoa0179.stoa001.omar:5.10.4#omnium primum tribunis militum fuit dilectum habere, nec iuniores modo conscripti, sed seniores etiam coacti nomina dare, ut urbis custodiam agerent. quantum autem augebatur militum numerus,
urn:cts:omar:stoa0179.stoa001.omar:5.10.5#tanto maiore pecunia in stipendium opus erat, eaque tributo conferebatur, invitis conferentibus qui domi remanebant, quia tuentibus urbem opera quoque militari laborandum serviendumque rei publicae erat.
urn:cts:omar:stoa0179.stoa001.omar:5.10.6#haec, per se gravia, indigniora ut viderentur, tribuni plebis seditiosis contionibus faciebant ideo aera militibus constituta esse arguendo, ut plebis partem militia,, partem tributo conficerent.
urn:cts:omar:stoa0179.stoa001.omar:5.10.7#unum bellum annum iam tertium trahi et consulto male geri, ut diutius gerant. in quattuor deinde bella uno dilectu exercitus scriptos et pueros quoque ac senes extractos.
urn:cts:omar:stoa0179.stoa001.omar:5.10.8#iam non aestatis nec hiemis discrimen esse,
urn:cts:omar:stoa0179.stoa001.omar:5.10.9#ne ulla quies umquam miserae plebi sit, quae nunc etiam vectigalis ad ultimum facta sit, ut, cum confecta labore, vulneribus, postremo aetate corpora rettulerint incultaque omnia diutino dominorum desiderio domi invenerint, tributum ex adfecta re familiari pendant aeraque militaria velut faenore accepta multiplicia rei publicae reddant. inter dilectum tributumque
urn:cts:omar:stoa0179.stoa001.omar:5.10.10#et occupatos animos maiorum rerum curis comitiis tribunorum plebis numerus expleri nequiit. pugnatum inde, in loca vacua ut patricii cooptarentur.
urn:cts:omar:stoa0179.stoa001.omar:5.10.11#postquam obtineri non poterat, tamen labefactandae legis Treboniae causa effectum est, ut cooptarentur tribuni plebis C. Lacerius et M. Acutius haud dubie patriciorum opibus.
urn:cts:omar:stoa0179.stoa001.omar:5.11.1#fors ita tulit, ut eo anno tribunus plebis Cn. Trebonius esset, qui nomini ac familiae debitum praestare videretur Treboniae legis patrocinium.
urn:cts:omar:stoa0179.stoa001.omar:5.11.2#is, quod petissent patres quondam primo incepto repulsi, iam tribunos militum expugnasse vociferans, legem Treboniam sublatam et cooptatos tribunos plebis non suffragiis populi, sed imperio patriciorum; eo revolvi rem, ut aut patricii aut patriciorum adseculae habendi tribuni plebis sint;
urn:cts:omar:stoa0179.stoa001.omar:5.11.3#eripi sacratas leges, extorqueri tribuniciam potestatem; id fraude patriciorum, scelere ac proditione collegarum factum arguere.
urn:cts:omar:stoa0179.stoa001.omar:5.11.4#cum arderent invidia non patres modo, sed etiam tribuni plebis, cooptati pariter et qui cooptaverant, tum ex collegio tres, P. Curatius, M. Metilius, M. Minucius, trepidi rerum suarum, in Sergium Verginiumque, prioris anni tribunos militares, incurrunt; in eos ab se iram plebis invidiamque die dicta avertunt.
urn:cts:omar:stoa0179.stoa001.omar:5.11.5#quibus dilectus, quibus tributum, quibus diutina militia longinquitasque belli sit gravis, qui clade accepta ad Veios doleant, qui amissis liberis fratribus, propinquis adfinibus lugubres domos habeant, iis publici privatique doloris exsequendi ius potestatemque ex duobus noxiis capitibus datam ab se memorant:
urn:cts:omar:stoa0179.stoa001.omar:5.11.6#omnium namque malorum in Sergio Verginioque causas esse; nec id accusatores magis arguere quam fateri reos, qui noxii ambo alter in alterum causam conferant, fugam Sergi Verginius, Sergius proditionem increpans Vergini.
urn:cts:omar:stoa0179.stoa001.omar:5.11.7#quorum adeo incredibilem amentiam fuisse, ut multo veri similius sit conpecto eam rem et communi fraude patriciorum actam.
urn:cts:omar:stoa0179.stoa001.omar:5.11.8#ab his et prius datum locum Veientibus ad incendenda opera belli trahendi causa et nunc proditum exercitum, tradita Faliscis Romana castra.
urn:cts:omar:stoa0179.stoa001.omar:5.11.9#omnia fieri, ut consenescat ad Veios iuventus nec de agris nec de aliis commodis plebis ferre ad populum tribuni frequentiaque urbana celebrare actiones et resistere conspirationi patriciorum possint.
urn:cts:omar:stoa0179.stoa001.omar:5.11.10#praeiudicium iam de reis et ab senatu et ab populo Romano et ab ipsorum collegis factum esse;
urn:cts:omar:stoa0179.stoa001.omar:5.11.11#nam et senatus consulto eos ab re publica remotos esse et recusantes abdicare se magistratu dictatoris metu ab collegis coercitos esse, et populum Romanum tribunos creasse, qui non idibus Decembribus, die sollemni, sed extemplo kal. Octobribus magistratum occiperent, quia stare diutius res publica his manentibus in magistratu non posset;
urn:cts:omar:stoa0179.stoa001.omar:5.11.12#et tamen eos tot iudiciis confossos praedamnatosque venire ad populi iudicium et existimare defunctos se esse satisque poenarum dedisse, quod duobus mensibus citius privati facti sint,
urn:cts:omar:stoa0179.stoa001.omar:5.11.13#neque intellegere nocendi sibi diutius tum potestatem ereptam esse, non poenam inrogatam; quippe et collegis abrogatum imperium, qui certe nihil deliquissent.
urn:cts:omar:stoa0179.stoa001.omar:5.11.14#illos repeterent animos Quirites, quos recenti clade accepta habuissent cum fuga ac pavore trepidum, plenum volnerum incidentem portis exercitum viderint non fortunam aut quemquam deorum, sed hos duces accusantem.
urn:cts:omar:stoa0179.stoa001.omar:5.11.15#pro certo se habere neminem in contione stare, qui illo die non caput, domum fortunasque L. Vergini ac M. Sergi sit exsecratus detestatusque.
urn:cts:omar:stoa0179.stoa001.omar:5.11.16#minime convenire, quibus iratos quisque deos precatus sit, in iis sua potestate, cum liceat et oporteat, non uti. numquam deos ipsos admovere nocentibus manus; satis esse, si occasione ulciscendi laesos arment.
urn:cts:omar:stoa0179.stoa001.omar:5.12.1#his orationibus incitata plebs denis milibus aeris gravis reos condemnat nequiquam Sergio Martem communem belli fortunamque accusante, Verginio deprecante, ne infelicior domi quam militiae esset.
urn:cts:omar:stoa0179.stoa001.omar:5.12.2#in hos versa ira populi cooptationis tribunorum fraudisque contra legem Treboniam factae memoriam obscuram fecit. Victores tribuni,
urn:cts:omar:stoa0179.stoa001.omar:5.12.3#ut praesentem mercedem iudicii plebes haberet, legem agrariam promulgant tributumque conferri prohibent,
urn:cts:omar:stoa0179.stoa001.omar:5.12.4#cum tot exercitibus stipendio opus esset resque militiae ita prospere gererentur, ut nullo bello veniretur ad exitum spei. namque Veis castra, quae amissa erant, recuperata castellis praesidiisque firmabantur; praeerant tribuni militum M. Aemilius et K. Fabius.
urn:cts:omar:stoa0179.stoa001.omar:5.12.5#a M. Furio in Faliscis et a Cn. Cornelio in Capenate agro hostes nulli extra moenia inventi; praedae actae incendiisque villarum ac frugum vastati fines; oppida wne oppugnata nec obsessa sunt.
urn:cts:omar:stoa0179.stoa001.omar:5.12.6#at in Volscis depopulato agro Anxur nequiquam oppugnatum loco alto situm et, postquam vis inrita erat, vallo fossaque obsideri coeptum. Valerio Potito Volsci provincia evenerat.
urn:cts:omar:stoa0179.stoa001.omar:5.12.7#hoc statu militarium rerum seditio intestina maiore mole coorta, quam bella tractabantur; et cum tributum conferri per tribunos non posset nec stipendium imperatoribus mitteretur aeraque militaria flagitaret miles, haud procul erat, quin castra quoque urbanae seditionis contagione turbarentur.
urn:cts:omar:stoa0179.stoa001.omar:5.12.8#inter has iras plebis in patres cum tribuni plebi nunc illud tempus esse dicerent stabiliendae libertatis et ab Sergiis Verginiisque ad plebeios viros fortes ac strenuos transferendi summi honoris,
urn:cts:omar:stoa0179.stoa001.omar:5.12.9#non tamen ultra processum est, quam ut unus ex plebe, usurpandi iuris causa, P. Licinius Calvus tribunus militum consulari potestate crearetur; ceteri patricii creati,
urn:cts:omar:stoa0179.stoa001.omar:5.12.10#P. Manlius, L. Titinius, P. Maelius, L. Furius Medullinus, L. Publilius Volscus.
urn:cts:omar:stoa0179.stoa001.omar:5.12.11#ipsa plebes mirabatur se tantam rem obtinuisse, non is modo, qui creatus erat, vir nullis ante honoribus usus, vetus tantum senator et aetate iam gravis.
urn:cts:omar:stoa0179.stoa001.omar:5.12.12#nec satis constat, cur primus ac potissimus ad novum delibandum honorem sit habitus. alii Cn. Corneli fratris, qui tribunus militum priore anno fuerat triplexque stipendium equitibus dederat, gratia extractum ad tantum honorem credunt, alii orationem ipsum tempestivam de concordia ordinum patribus plebique gratam habuisse.
urn:cts:omar:stoa0179.stoa001.omar:5.12.13#hac victoria comitiorum exsultantes tribuni plebis, quod maxime rem publicam inpediebat, de tributo remiserunt. collatum oboedienter missumque ad exercitum est.
urn:cts:omar:stoa0179.stoa001.omar:5.13.1#Anxur in Volscis brevi receptum est neglectis die festo custodiis urbis.—insignis annus hieme gelida ac nivosa fuit, adeo ut viae clausae, Tiberis innavigabilis fuerit. annona ex ante convecta copia nihil mutavit.
urn:cts:omar:stoa0179.stoa001.omar:5.13.2#et quia P. Licinius, ut ceperat haud tumultuose magistratum maiore gaudio plebis quam indignatione patrum, ita etiam gessit, dulcedo invasit proximis comitiis tribunorum militum plebeios creandi. unus M. Veturius ex patriciis candidatis locum tenuit;
urn:cts:omar:stoa0179.stoa001.omar:5.13.3#plebeios alios tribunos militum consulari potestate omnes fere centuriae dixere: M. Pomponium, Cn. Duillium, Voleronem Publilium, Cn. Genucium, L. Atilium.
urn:cts:omar:stoa0179.stoa001.omar:5.13.4#tristem hiemem sive ex intemperie caeli raptim mutatione in contrarium facta sive alia qua de causa gravis pestilensque omnibus animalibus aestas excepit. cuius insanabili perniciei quando
urn:cts:omar:stoa0179.stoa001.omar:5.13.5#nec causa nec finis inveniebatur, libri Sibyllini ex senatus consulto aditi sunt.
urn:cts:omar:stoa0179.stoa001.omar:5.13.6#duumviri sacris faciundis lectisternio tunc primum in urbe Romana facto per dies octo Apollinem Latonamque, Herculem et Dianam, Mercurium atque Neptunum tribus, quam amplissume tum apparari poterant, stratis lectis placavere.
urn:cts:omar:stoa0179.stoa001.omar:5.13.7#privatim quoque id sacrum celebratum est. tota urbe patentibus ianuis promiscuoque usu rerum omnium in propatulo posito notos ignotosque passim advenas in hospitium ductos ferunt et cum inimicis quoque benigne ac comiter sermones habitos, iurgiis ac litibus temperatum;
urn:cts:omar:stoa0179.stoa001.omar:5.13.8#vinctis quoque dempta in eos dies vincula; religioni deinde fnisse, quibus eam opem dei tulissent, vinciri.
urn:cts:omar:stoa0179.stoa001.omar:5.13.9#interim ad Veios terror multiplex fuit tribus in unum bellis conlatis. namque eodem, quo antea, modo circa munimenta, cum repente Capenates Faliscique subsidio venissent, adversus tres exercitus ancipiti proelio pugnatum est.
urn:cts:omar:stoa0179.stoa001.omar:5.13.10#ante omnia adiuvit memoria damnationis Sergi ac Vergini. itaque e maioribus castris, unde antea cessatum fuerat, brevi spatio circumductae copiae Capenates in vallum Romanum versos ab tergo adgrediuntur;
urn:cts:omar:stoa0179.stoa001.omar:5.13.11#inde pugna coepta et Faliscis intulit terrorem, trepidantesque eruptio ex castris opportune facta avertit. repulsos deinde insecuti victores ingentem ediderunt caedem.
urn:cts:omar:stoa0179.stoa001.omar:5.13.12#nec ita multo post iam palantibus, velut tuti forent, forte oblati populatores Capenatis agri reliquias pugnae absumpsere.
urn:cts:omar:stoa0179.stoa001.omar:5.13.13#et Veientium refugientes in urbem multi ante portas caesi, dum prae metu, ne simul Romanus inrumperet, obiectis foribus extremos suorum exclusere.
urn:cts:omar:stoa0179.stoa001.omar:5.14.1#haec eo anno acta. et iam comitia tribunorum militum aderant, quorum prope maior patribus quam belli cura erat quippe non communicatum modo cum plebe, sed prope amissum cernentibus summum imperium.
urn:cts:omar:stoa0179.stoa001.omar:5.14.2#itaque clarissimis viris ex composito praeparatis ad petendum, quos praetereundi verecundiam crederent fore, nihilo minus ipsi, perinde ac si omnes candidati essent, cuncta experientes non homines modo, sed deos etiam exciebant in religionem vertentes comitia biennio habita:
urn:cts:omar:stoa0179.stoa001.omar:5.14.3#priore anno intolerandam hiemem prodigiisque divinis similem coortam, proxumo non prodigia, sed iam eventus:
urn:cts:omar:stoa0179.stoa001.omar:5.14.4#pestilentiam agris urbique inlatam haud dubia ira deum, quos pestis eius arcendae causa placandos esse in libris fatalibus inventum sit; comitiis, auspicato quae fierent, indignum dis visum honores volgari discriminaque gentium confundi.
urn:cts:omar:stoa0179.stoa001.omar:5.14.5#praeterquam maiestate petentium, religione etiam attoniti homines patricios omnis, partem magnam honoratissimum quemque, tribunos militum consulari potestate creavere, L.. Valerium Potitum quintum, M. Valerium Maximum, M. Furium Camillum iterum, L. Furium Medullinum tertium, Q. Servilium Fidenatem iterum, Q. Sulpicium Camerinum iterum.
urn:cts:omar:stoa0179.stoa001.omar:5.14.6#his tribunis ad Veios nihil admodum memorabile actum est;
urn:cts:omar:stoa0179.stoa001.omar:5.14.7#tota vis in populationibus fuit. duo summi imperatores Potitus a Faleriis, Camillus a Capena praedas ingentes egere nulla incolumi relicta re, cui ferro aut igni noceri posset.
urn:cts:omar:stoa0179.stoa001.omar:5.15.1#prodigia interim multa nuntiari, quorum pleraque, et quia singuli auctores erant, parum credita spretaque, et quia hostibus Etruscis, per quos ea procurarent, haruspices non erant;
urn:cts:omar:stoa0179.stoa001.omar:5.15.2#in unum omnium curae versae sunt, quod lacus in Albano nemore sine ullis caelestibus aquis causave qua alia, quae rem miraculo eximeret, in altitudinem insolitam crevit.
urn:cts:omar:stoa0179.stoa001.omar:5.15.3#quidnam eo di portenderent prodigio, missi sciscitatum oratores ad Delphicum oraculum.
urn:cts:omar:stoa0179.stoa001.omar:5.15.4#sed propior interpres fatis oblatus senior quidam Veiens, qui inter cavillantes in stationibus ac custodiis milites Romanos Etruscosque uaticinantis in modum cecinit, priusquam ex lacu Albano aqua emissa foret, numquam potiturum Veis Romanum.
urn:cts:omar:stoa0179.stoa001.omar:5.15.5#quod primo velut temere iactum sperni; agitari deinde sermonibus coeptum est, donec unus ex statione Romana percunctatus proximum oppidanorum, iam per longinquitatem belli commercio sermonum facto,
urn:cts:omar:stoa0179.stoa001.omar:5.15.6#quisnam is esset, qui per ambages de lacu Albano iaceret, postquam audivit haruspicem esse, vir haud intacti religione animi, causatus de privati portenti procuratione, si operae illi esset, consulere velle, ad conloquium vatem elicuit.
urn:cts:omar:stoa0179.stoa001.omar:5.15.7#cumque progressi ambo a suis longius essent inermes sine ullo metu, praevalens iuvenis Romanus senem infirmum in conspectu omnium raptum nequiquam tumultuantibus Etruscis ad suos transtulit.
urn:cts:omar:stoa0179.stoa001.omar:5.15.8#qui cum perductus ad imperatorem, inde Romam ad senatum missus esset, sciscitantibus, quidnam id esset,
urn:cts:omar:stoa0179.stoa001.omar:5.15.9#quod de lacu Albano docuisset, respondit profecto iratos deos Veienti populo illo fuisse die, quo sibi eam mentem obiecissent, ut excidium patriae fatale proderet.
urn:cts:omar:stoa0179.stoa001.omar:5.15.10#itaque, quae tum cecinerit divino spiritu instinctus, ea se nec, ut indicta sint, revocare posse et tacendo forsitan, quae di inmortales vulgari velint, haud minus quam celanda effando nefas contrahi.
urn:cts:omar:stoa0179.stoa001.omar:5.15.11#sic igitur libris fatalibus, sic disciplina Etrusca traditum esse, quanto aqua Albana abundasset, tum, si eam Romanus rite emisisset, victoriam de Veientibus dari; antequam id fiat, deos moenia Veientium deserturos non esse. exsequebatur inde, quae sollemnis derivatio esset.
urn:cts:omar:stoa0179.stoa001.omar:5.15.12#sed auctorem levem nec satis fidum super tanta re patres rati decrevere legatos sortesque oraculi Pythici expectandas.
urn:cts:omar:stoa0179.stoa001.omar:5.16.1#priusquam a Delphis oratores redirent Albanive prodigii piacula invenirentur, novi tribuni militum consulari potestate L. Iulius Iulus, L. Furius Medullinus quartum, L. Sergius Fidenas, A. Postumius Regillensis, P. Cornelius Maluginensis, A. Manlius magistratum inierunt.
urn:cts:omar:stoa0179.stoa001.omar:5.16.2#eo anno Tarquinienses novi hostes exorti. quia multis simul bellis, Volscorum ad Anxur, ubi praesidium obsidebatur, Aequorum ad Labicos, qui Romanam ibi coloniam oppugnabant, ad hoc Veienti quoque et Falisco et Capenati bello occupatos videbant Romanos nec intra muros quietiora negotia esse certaminibus patrum ac plebis,
urn:cts:omar:stoa0179.stoa001.omar:5.16.3#inter haec locum iniuriae rati esse praedatum in agrum Romanum cohortes expedites mittunt: aut enim passuros inultam eam iniuriam Romanos, ne novo bello se onerarent, aut exiguo eoque parum valido exercitu persecuturos.
urn:cts:omar:stoa0179.stoa001.omar:5.16.4#Romanis indignitas maior quam cura populationis Tarquiniensium fuit; eo nec magno conatu suscepta nec in longum dilata res est.
urn:cts:omar:stoa0179.stoa001.omar:5.16.5#A. Postumius et L. Iulius non iusto dilectu—etenim ab tribunis plebis inpediebantur—, sed prope omnium voluntariorum, quos adhortando incitaverant, coacta manu per agrum Caeretem obliquis tramitibus egressi redeuntes a populationibus gravesque praeda Tarquinienses oppressere.
urn:cts:omar:stoa0179.stoa001.omar:5.16.6#multos mortales obtruncant, omnes exuunt inpedimentis et receptis agrorum suorum spoliis Romam revertuntur.
urn:cts:omar:stoa0179.stoa001.omar:5.16.7#biduum ad recognoscendas res datum dominis; tertio incognita—erant autem ea pleraque hostium ipsorum—sub hasta veniere, quodque inde redactum, militibus est divisum. cetera bella maximeque Veiens incerti exitus erant. iamque '
urn:cts:omar:stoa0179.stoa001.omar:5.16.8#Romani desperata ope humana fata et deos spectabant, cum legati ab Delphis venerunt sortem oraculi adferentes congruentem responso captivi vatis: 'Romane, aquam Albanam cave lacu contineri, cave in mare manare suo flumine sinas; emissam per agros rigabis dissipatamque rivis extingues;
urn:cts:omar:stoa0179.stoa001.omar:5.16.9#tum tu insiste audax hostium muris memor, quam per tot annos obsides urbem, ex ea tibi his, quae nunc panduntur, fatis victoriam datam.
urn:cts:omar:stoa0179.stoa001.omar:5.16.10#bello perfecto donum amplum victor ad mea templa portato sacraque patria, quorum omissa cura est, instaurata, ut adsolet, facito'.
urn:cts:omar:stoa0179.stoa001.omar:5.17.1#ingens inde haberi captivus vates coeptus, eumque adhibere tribuni militum Cornelius Postumiusque ad prodigii Albani procurationem ac deos rite placandos coepere;
urn:cts:omar:stoa0179.stoa001.omar:5.17.2#inventumque tandem est, ubi neglectas caerimonias intermissumve sollemne dii arguerent: nihil profecto aliud esse quam magistratus vitio creatos Latinas sacrumque in Albano monte non rite concepisse.
urn:cts:omar:stoa0179.stoa001.omar:5.17.3#unam expiationem eorum esse, ut tribuni militum abdicarent se magistratu, auspicia de integro repeterentur et interregnum iniretur.
urn:cts:omar:stoa0179.stoa001.omar:5.17.4#ea ita facta sunt ex senatus consulto. interreges tres deinceps fuere: L. Valerius, Q. Servilius Fidenas, M. Furius Camillus.
urn:cts:omar:stoa0179.stoa001.omar:5.17.5#numquam desitum interim turbari comitia interpellantibus tribunis plebis, donec convenisset prius, ut maior pars tribunorum militum ex plebe crearetur. quae dum aguntur,
urn:cts:omar:stoa0179.stoa001.omar:5.17.6#concilia Etruriae ad fanum Voltumnae habita, postulantibusque Capenatibus ac Faliscis, ut Veios communi animo consilioque omnes Etruriae populi ex obsidione eriperent,
urn:cts:omar:stoa0179.stoa001.omar:5.17.7#responsum est antea se id Veientibus negasse, quia, unde consilium non petissent super tanta re, auxilium petere non deberent; nunc iam pro se fortunam suam illis negare.
urn:cts:omar:stoa0179.stoa001.omar:5.17.8#maxime in ea parte Etruriae consedisse gentem invisitatam; novos accolas Gallos esse, cum quibus nec pax satis fida nec bellum pro certo sit.
urn:cts:omar:stoa0179.stoa001.omar:5.17.9#sanguini tamen nominique et praesentibus periculis consanguineorum id dari, ut, si qui iuventutis suae voluntate ad id bellum eant, non inpediant.
urn:cts:omar:stoa0179.stoa001.omar:5.17.10#eum magnum advenisse hostium numerum fama Romae erat; eoque mitescere discordiae intestinae metu communi, ut fit, coepere.
urn:cts:omar:stoa0179.stoa001.omar:5.18.1#haud invitis patribus P. Licinium Calvum praerogativae tribunum militum non petentem creant, moderationis expertae in priore magistratu virum, ceterum iam tum exactae aetatis;
urn:cts:omar:stoa0179.stoa001.omar:5.18.2#omnesque deinceps ex collegio eiusdem anni refici apparebat, L. Titinium, Q. Manlium, P. Maenium, Cn. Genucium, L. Atilium. qui priusquam renuntiarentur iure vocatis tribubus, permissu interregis P. Licinius Calvus ita verba fecit: omen concordiae,
urn:cts:omar:stoa0179.stoa001.omar:5.18.3#Quirites, rei maxime in hoc tempus utili, memoria nostri magistratus vos his comitiis petere in insequentem annum video;
urn:cts:omar:stoa0179.stoa001.omar:5.18.4#sed collegas eosdem reficitis, etiam usu meliores factos, me iam non eundem, sed umbram nomenque P. Licini relictum videtis. vires corporis adfectae, sensus oculorum atque aurium hebetes, memoria labat, vigor animi obtunsus.
urn:cts:omar:stoa0179.stoa001.omar:5.18.5#en vobis' inquit 'iuvenem', filium tenens, 'effigiem atque imaginem eius, quem vos antea tribunum militum ex plebe primum fecistis. hunc ego institutum disciplina mea vicarium pro me rei publicae do dicoque vosque quaeso, Quirites, delatum mihi ultro honorem huic petenti meisque pro eo adiectis precibus mandetis'. datum id petenti patri,
urn:cts:omar:stoa0179.stoa001.omar:5.18.6#filiusque eius P. Licinius tribunus militum consulari potestate cum iis, quos supra scripsimus, declaratus.
urn:cts:omar:stoa0179.stoa001.omar:5.18.7#Titinius Genuciusque tribuni militum profecti adversus Faliscos Capenatesque, dum bellum maiore animo gerunt quam consilio, praecipitavere in insidias.
urn:cts:omar:stoa0179.stoa001.omar:5.18.8#Genucius morte honesta temeritatem luens ante signa inter primores cecidit; Titinius in editum tumulum ex multa trepidatione militibus collectis aciem restituit nec se tamen aequo loco hosti commisit.
urn:cts:omar:stoa0179.stoa001.omar:5.18.9#plus ignominiae erat quam cladis acceptum, quae prope in cladem ingentem vertit; tantum inde terroris non Romae modo, quo multiplex, fama pervenerat, sed in castris quoque fuit ad Veios.
urn:cts:omar:stoa0179.stoa001.omar:5.18.10#aegre ibi miles retentus a fuga est, cum pervasisset castra rumor ducibus exercituque caeso victorem Capenatem ac Faliscum Etruriaeque omnem iuventutem haud procul inde abesse.
urn:cts:omar:stoa0179.stoa001.omar:5.18.11#his tumultuosiora Romae, iam castra ad Veios oppugnari, iam partem hostium tendere ad urbem agmine infesto, crediderant; concursumque in muros est et matronarum, quas ex domo conciverat publicus pavor, obsecrationes in templis factae precibusque ab dis petitum,
urn:cts:omar:stoa0179.stoa001.omar:5.18.12#ut exitium ab urbis tectis templisque ac moenibus Romanis arcerent Veiosque eum averterent terrorem, si sacra renovata rite, si procurata prodigia essent.
urn:cts:omar:stoa0179.stoa001.omar:5.19.1#iam ludi Latinaeque instauratae erant, iam ex lacu Albano aqua emissa in agros, Veiosque fata adpetebant.
urn:cts:omar:stoa0179.stoa001.omar:5.19.2#igitur fatalis dux ad excidium illius urbis servandaeque patriae M. Furius Camillus dictator dictus magistrum equitum P. Cornelium Scipionem dixit. omnia repente mutaverat imperator mutatus:
urn:cts:omar:stoa0179.stoa001.omar:5.19.3#alia spes, alius animus hominum, fortuna quoque alia urbis videri.
urn:cts:omar:stoa0179.stoa001.omar:5.19.4#omnium primum in eos, qui a Veis in illo pavore fugerant, more militari animadvertit effecitque, ne hostis maxime timendus militi esset.
urn:cts:omar:stoa0179.stoa001.omar:5.19.5#deinde indicto dilectu in diem certam ipse interim Veios ad confirmandos militum animos intercurrit; inde Romam ad scribendum novum exercitum redit nullo detractante militiam. peregrina etiam iuventus, Latini Hernicique, operam suam pollicentes ad id bellum venere;
urn:cts:omar:stoa0179.stoa001.omar:5.19.6#quibus cum gratias in senatu egisset dictator, satis iam omnibus ad id bellum paratis ludos magnos ex senatus consulto vovit Veis captis se facturum aedemque Matutae matris refectam dedicaturum iam ante ab rege Ser. Tullio dedicatam.
urn:cts:omar:stoa0179.stoa001.omar:5.19.7#profectus cum exercitu ab urbe expectatione hominum maiore quam spe in agro primum Nepesino cum Faliscis et Capenatibus signa confert.
urn:cts:omar:stoa0179.stoa001.omar:5.19.8#omnia ibi summa ratione consilioque acta fortuna etiam, ut fit, secuta est. non proelio tantum fudit hostes, sed castris quoque exuit ingentique praeda est potitus; cuius pars maxima ad quaestorem redacta est, haud ita multum militi datum.
urn:cts:omar:stoa0179.stoa001.omar:5.19.9#inde ad Veios exercitus ductus, densioraque castella facta et a procursationibus, quae multae temere inter murum ac vallum fiebant, edicto, ne quis iniussu pugnaret, ad opus milites traducti.
urn:cts:omar:stoa0179.stoa001.omar:5.19.10#operum fuit omnium longe maximum ac laboriosissimum cuniculus in arcem hostium agi coeptus.
urn:cts:omar:stoa0179.stoa001.omar:5.19.11#quod ne intermitteretur opus neu sub terra continuus labor eosdem conficeret, in partes sex munitorum numerum divisit; senae horae in orbem operi attributae sunt; nocte ac die numquam ante omissum, quam in arcem viam facerent.
urn:cts:omar:stoa0179.stoa001.omar:5.20.1#dictator cum iam in manibus videret victoriam esse, urbem opulentissimam capi tantumque praedae fore, quantum non omnibus in unum conlatis ante bellis fuisset,
urn:cts:omar:stoa0179.stoa001.omar:5.20.2#ne quam inde aut militum iram ex malignitate praedae partitae aut invidiam apud patres ex prodiga largitione caperet, litteras ad senatum misit: deum inmortalium benignitate,
urn:cts:omar:stoa0179.stoa001.omar:5.20.3#suis consiliis, patientia militum Veios iam fore in potestate populi Romani; quid de praeda faciendum censerent?
urn:cts:omar:stoa0179.stoa001.omar:5.20.4#duae senatum distinebant sententiae, senis P. Licini, quem primum dixisse a filio interrogatum ferunt, edici palam placere populo, ut, qui particeps esse praedae vellet,
urn:cts:omar:stoa0179.stoa001.omar:5.20.5#in castra Veios iret, altera Ap. Claudi, qui largitionem novam, prodigam, inaequalem, inconsultam arguens, si semel nefas ducerent captam ex hostibus in aerario exhausto bellis pecuniam esse, auctor erat stipendii ex ea pecunia militi numerandi, ut eo minus tributi plebes conferret;
urn:cts:omar:stoa0179.stoa001.omar:5.20.6#eius enim doni societatem sensuras aequaliter omnium domos, non avidas in direptiones manus otiosorum urbanorum praerepturas fortium bellatorum praemia esse, cum ita ferme eveniat, ut segnior sit praedator, ut quisque laboris periculique praecipuam petere partem soleat. Licinius contra suspectam
urn:cts:omar:stoa0179.stoa001.omar:5.20.7#et invisam semper eam pecuniam fore aiebat causasque criminum ad plebem, seditionum inde ac legum novarum praebituram;
urn:cts:omar:stoa0179.stoa001.omar:5.20.8#satius igitur esse reconciliari eo dono plebis animos, exhaustis atque exinanitis tributo tot annorum succurri et sentire praedae fructum ex eo bello, in quo prope consenuerint. gratius id fore laetiusque, quod quisque sua manu ex hoste captum domum rettulerit, quam si multiplex alterius arbitrio accipiat.
urn:cts:omar:stoa0179.stoa001.omar:5.20.9#ipsum dictatorem fugere invidiam ex eo criminaque; eo delegasse ad senatum; senatum quoque debere reiectam rem ad se permittere plebi ac pati habere, quod cuique fors belli dederit. haec tutior visa sententia est,
urn:cts:omar:stoa0179.stoa001.omar:5.20.10#quae popularem senatum faceret. edictum itaque est, ad praedam Veientem, quibus videretur, in castra ad dictatorem proficiscerentur.
urn:cts:omar:stoa0179.stoa001.omar:5.21.1#ingens profecta multitudo replevit castra. tum dictator auspicato egressus,
urn:cts:omar:stoa0179.stoa001.omar:5.21.2#cum edixisset, ut arma milites caperent, 'tuo ductu' inquit, 'Pythice Apollo, tuoque numine instinctus pergo ad delendam urbem Veios tibique hinc decimam partem praedae voveo. te simul,
urn:cts:omar:stoa0179.stoa001.omar:5.21.3#Iuno regina, quae nunc Veios colis, precor, ut nos victores in nostram tuamque mox futuram urbem sequare, ubi te dignum amplitudine tua templum accipiat'.
urn:cts:omar:stoa0179.stoa001.omar:5.21.4#haec precatus superante multitudine ab omnibus locis urbem adgreditur, quo minor ab cuniculo ingruentis periculi sensus esset.
urn:cts:omar:stoa0179.stoa001.omar:5.21.5#Veientes, ignari se iam a suis vatibus, iam ab externis oraculis proditos, iam in partem praedae suae vocatos deos, alios votis ex urbe sua evocatos hostium templa novasque sedes spectare seque ultimum illum diem agere,
urn:cts:omar:stoa0179.stoa001.omar:5.21.6#nihil minus timentes quam subrutis cuniculo moenibus arcem iam plenam hostium esse in muros pro se quisque armati discurrunt mirantes,
urn:cts:omar:stoa0179.stoa001.omar:5.21.7#quidnam id esset, quod, cum tot per dies nemo se ab stationibus Romanus movisset, tum velut repentino icti furore inprovidi currerent ad muros. Inseritur huic loco fabula:
urn:cts:omar:stoa0179.stoa001.omar:5.21.8#immolante rege Veientium vocem haruspicis dicentis, qui eius hostiae exta prosecuisset, ei victoriam dari exauditam in cuniculo movisse Romanos milites, ut adaperto cuniculo exta raperent et ad dictatorem ferrent.
urn:cts:omar:stoa0179.stoa001.omar:5.21.9#sed in rebus tam antiquis si, quae similia veris sint, pro veris accipiantur, satis habeam; haec ad ostentationem scaenae gaudentis miraculis aptiora quam ad fidem neque adfirmare neque refellere operae pretium est.
urn:cts:omar:stoa0179.stoa001.omar:5.21.10#cuniculus delectis militibus eo tempore plenus in aedem Iunonis, quae in Veientana arce erat, armatos repente edidit, et pars aversos in muris invadunt hostes, pars claustra portarum revellunt, pars, cum ex tectis saxa tegulaeque a mulieribus ac servitiis iacerentur, inferunt ignes.
urn:cts:omar:stoa0179.stoa001.omar:5.21.11#clamor omnia variis terrentium ac paventium vocibus mixto mulierum ac puerorum ploratu complet.
urn:cts:omar:stoa0179.stoa001.omar:5.21.12#momento temporis deiectis ex muro undique armatis patefactisque portis cum alii agmine inruerent, alii desertos scanderent muros, urbs hostibus inpletur; omnibus locis pugnatur;
urn:cts:omar:stoa0179.stoa001.omar:5.21.13#deinde multa iam edita caede senescit pugna, et dictator praecones edicere iubet, ut ab inermi abstineatur. is finis sanguinis fuit.
urn:cts:omar:stoa0179.stoa001.omar:5.21.14#dedi inde inermes coepti, et ad praedam miles permissu dictatoris discurrit. quae cum ante oculos eius aliquantum spe atque opinione maior maiorisque pretii rerum ferretur, dicitur manus ad caelum tollens precatus esse,
urn:cts:omar:stoa0179.stoa001.omar:5.21.15#ut, si cui deorum hominumque nimia sua fortuna populique Romani videretur, ut eam invidiam lenire quam minimo suo privato incommodo publicoque populi Romani liceret.
urn:cts:omar:stoa0179.stoa001.omar:5.21.16#convertentem se inter hanc venerationem traditur memoriae prolapsum cecidisse, idque omen pertinuisse postea eventu rem coniectantibus visum ad damnationem ipsius Camilli, captae deinde urbis Romanae, quod post paucos accidit annos, cladem.
urn:cts:omar:stoa0179.stoa001.omar:5.21.17#atque ille dies caede hostium ac direptione urbis opulentissimae est consumptus.
urn:cts:omar:stoa0179.stoa001.omar:5.22.1#postero die libera corpora dictator sub corona vendidit. ea sola pecunia in publicum redigitur, haud sine ira plebis; et quod rettulere secum praedae, nec duci,
urn:cts:omar:stoa0179.stoa001.omar:5.22.2#qui ad senatum malignitatis auctores quaerendo, rem arbitrii sui reiecisset, nec senatui, sed Liciniae familiae, ex qua filius ad senatum rettulisset, pater tam popularis sententiae auctor fuisset, acceptum referebant.
urn:cts:omar:stoa0179.stoa001.omar:5.22.3#cum iam humanae opes egestae a Veis essent, amoliri tum deum dona ipsosque deos, sed colentium magis quam rapientium modo, coepere.
urn:cts:omar:stoa0179.stoa001.omar:5.22.4#namque delecti ex omni exercitu iuvenes pure lautis corporibus, candida veste, quibus deportanda Romam regina Iuno adsignata erat, venerabundi templum iniere primo religiose admoventes manus, quod id signum more Etrusco nisi certae gentis sacerdos adtrectare non esset solitus.
urn:cts:omar:stoa0179.stoa001.omar:5.22.5#dein cum quidam seu spiritu divino tactus sen iuvenali ioco 'visne Romam ire, Iuno?' dixisset, adnuisse ceteri deam conclamaverunt.
urn:cts:omar:stoa0179.stoa001.omar:5.22.6#inde fabulae adiectum est vocem quoque dicentis velle auditam; motam certe sede sua parvi molimenti adminiculis sequentis modo accepimus levem ac facilem tralatu fuisse integramque in Aventinum,
urn:cts:omar:stoa0179.stoa001.omar:5.22.7#aeternam sedem suam, quo vota Romani dictatoris vocaverant, perlatam, ubi templum ei postea idem, qui voverat, Camillus dedicavit. hic Veiorum occasus fuit,
urn:cts:omar:stoa0179.stoa001.omar:5.22.8#urbis opulentissimae Etrusci nominis, magnitudinem suam vel ultima clade indicantis, quod decem aestates hiemesque continuas circumsessa, cum plus aliquanto cladium intulisset quam accepisset, postremo iam fato quoque urgente operibus tamen, non vi expugnata est.
urn:cts:omar:stoa0179.stoa001.omar:5.23.1#Romam ut nuntiatum est Veios captos, quamquam et prodigia procurata fuerant et vatum responsa et Pythicae sortes notae et, quantum humanis adiuvari consiliis potuerat res, ducem M. Furium maximum imperatorum omnium legerant,
urn:cts:omar:stoa0179.stoa001.omar:5.23.2#tamen, quia tot annis varie ibi bellatum erat multaeque clades acceptae, velut ex insperato inmensum gaudium fuit et, priusquam senatus decerneret,
urn:cts:omar:stoa0179.stoa001.omar:5.23.3#plena omnia templa Romanarum matrum grates dis agentium erant. senatus in quadriduum, quot dierum nullo ante bello, supplicationes decernit.
urn:cts:omar:stoa0179.stoa001.omar:5.23.4#adventus quoque dictatoris omnibus ordinibus obviam effusis celebratior quam ullius umquam antea fuit, triumphusque omnem consuetum honorandi diei illius modum aliquantum excessit.
urn:cts:omar:stoa0179.stoa001.omar:5.23.5#maxime conspectus ipse est curru equis albis iuncto urbem invectus; parumque id non civile modo, sed humanum etiam visum.
urn:cts:omar:stoa0179.stoa001.omar:5.23.6#Iovis Solisque equis aequiperatum dictatorem in religionem etiam trahebant, triumphusque ob eam unam maxime rem clarior quam gratior fuit.
urn:cts:omar:stoa0179.stoa001.omar:5.23.7#tum Iunoni reginae templum in Aventino locavit dedicavitque Matutae matris; atque his divinis humanisque rebus gestis dictatura se abdicavit. agi deinde de Apollinis dono coeptum.
urn:cts:omar:stoa0179.stoa001.omar:5.23.8#cui se decumam vovisse praedae partem cum diceret Camillus, pontifices solvendum religione populum censerent,
urn:cts:omar:stoa0179.stoa001.omar:5.23.9#haud facile inibatur ratio iubendi referre praedam populum, ut ex ea pars debita in sacrum secerneretur.
urn:cts:omar:stoa0179.stoa001.omar:5.23.10#tandem eo, quod lenissimum videbatur, decursum est, ut, qui se domumque religione exsolvere vellet, cum sibimet ipse praedam aestumasset suam, decumae pretium partis in publicum deferret,
urn:cts:omar:stoa0179.stoa001.omar:5.23.11#ut ex eo donum aureum, dignum amplitudine templi ac numine dei, ex dignitate populi Romani fieret. ea quoque conlatio plebis animos a Camillo alienavit. inter haec pacificatum legati a Volscis
urn:cts:omar:stoa0179.stoa001.omar:5.23.12#et Aequis venerunt, inpetrataque pax, magis ut fessa tam diutino bello adquiesceret civitas, quam quod digni peterent.
urn:cts:omar:stoa0179.stoa001.omar:5.24.1#Veis captis sex tribunos militum consulari potestate insequens annus habuit, duos P. Cornelios, Cossum et Scipionem, M. Valerium Maximum iterum, K. Fabium Ambustum iterum, L. Furium Medullinum quintum, Q. Servilium tertium.
urn:cts:omar:stoa0179.stoa001.omar:5.24.2#Corneliis Faliscum bellum, Valerio ac Servilio Capenas sorte evenit. ab iis non urbes vi aut operibus temptatae, sed ager est depopulatus praedaeque rerum agrestium actae; nulla felix arbor, nihil frugiferum in agro relictum.
urn:cts:omar:stoa0179.stoa001.omar:5.24.3#ea clades Capenatem populum subegit; pax petentibus data; in Faliscis bellum restabat. Romae interim multiplex seditio erat,
urn:cts:omar:stoa0179.stoa001.omar:5.24.4#cuius leniendae causa coloniam in Volscos, quo tria milia civium Romanorum scriberentur, deducendam censuerant, triumvirique ad id creati terna iugera et septunces viritim diviserant.
urn:cts:omar:stoa0179.stoa001.omar:5.24.5#ea largitio sperni coepta, quia spe maioris avertendae solacium obiectum censebant: cur enim relegari plebem in Volscos, cum pulcherrima urbs Vei agerque Veientanus in conspectu sit, uberior ampliorque Romano agro?
urn:cts:omar:stoa0179.stoa001.omar:5.24.6#urbem quoque urbi Romae vel situ vel magnificentia publicorum privatorumque tectorum ac locorum praeponebant.
urn:cts:omar:stoa0179.stoa001.omar:5.24.7#quin illa quoque actio movebatur, quae post captam utique Romam a Gallis celebratior fuit, transmigrandi Veios.
urn:cts:omar:stoa0179.stoa001.omar:5.24.8#ceterum partem plebis, partem senatus destinabant ad habitandos Veios, duasque urbes communis rei publicae incoli a populo Romano posse. aduersus quae cum optimates ita tenderent,
urn:cts:omar:stoa0179.stoa001.omar:5.24.9#ut morituros se citius dicerent in conspectu populi Romani, quam quicquam earum rerum rogaretur;
urn:cts:omar:stoa0179.stoa001.omar:5.24.10#quippe nunc in una urbe tantum dissensionum esse; quid in duabus urbibus fore? victamne ut quisquam victrici patriae praeferret sineretque maiorem fortunam captis esse Veis, quam incolumibus fuerit?
urn:cts:omar:stoa0179.stoa001.omar:5.24.11#postremo se relinqui a civibus in patria posse; ut relinquant. patriam atque cives, nullam vim umquam subacturam, et T. Sicinium—is enim ex tribunis plebis rogationis eius lator erat—conditorem Veios sequantur relicto deo Romulo, dei filio, parente et auctore urbis Romae:
urn:cts:omar:stoa0179.stoa001.omar:5.25.1#haec cum foedis certaminibus agerentur—nam partem tribunorum plebi patres in suam sententiam traxerant—
urn:cts:omar:stoa0179.stoa001.omar:5.25.2#, nulla res alia manibus temperare plebem cogebat, quam quod, ubi rixae committendae causa clamor ortus esset, principes senatus primi turbae offerentes se peti feririque atque occidi iubebant.
urn:cts:omar:stoa0179.stoa001.omar:5.25.3#ab horum aetatibus dignitatibusque et honoribus violandis dum abstinebatur, et ad reliquos similes conatus verecundia irae obstabat. Camillus identidem omnibus locis contionabundus:
urn:cts:omar:stoa0179.stoa001.omar:5.25.4#haud mirum id quidem esse, furere civitatem, quae damnata voti omnium rerum potiorem curam quam religione se exsolvendi habeat.
urn:cts:omar:stoa0179.stoa001.omar:5.25.5#nihil de conlatione dicere stipis verius quam decumae, quando ea se quisque privatim obligaverit, liberatus sit populus.
urn:cts:omar:stoa0179.stoa001.omar:5.25.6#enimvero illud se tacere suam conscientiam non pati, quod ex ea tantum praeda, quae rerum moventium sit, decuma designetur; urbis atque agri capti, quae et ipsa voto contineantur, mentionem nullam fieri.
urn:cts:omar:stoa0179.stoa001.omar:5.25.7#cum ea disceptatio, anceps senatui visa, delegata ad pontifices esset, adhibito Camillo visum collegio, quod eius ante conceptumn votum Veientium fuisset et post votum in potestatem populi Romani venisset, eius partem decumam Apollini sacram esse. ita in aestimationem urbs agerque venit.
urn:cts:omar:stoa0179.stoa001.omar:5.25.8#pecunia ex aerario prompta et tribunis militum consularibus, ut aurum ex ea coemerent, negotium datum. cuius cum copia non esset, matronae coetibus ad eam rem consultandam habitis, communi decreto pollicitae tribunis militum aurum, et omnia ornamenta sua in aerarium detulerunt.
urn:cts:omar:stoa0179.stoa001.omar:5.25.9#grata ea res ut quae maxime senatui umquam fuit; honoremque ob eam munificentiam ferunt matronis habitum, ut pilento ad sacra ludosque, carpentis festo profestoque uterentur.
urn:cts:omar:stoa0179.stoa001.omar:5.25.10#pondere ab singulis auri accepto aestimatoque, ut pecuniae solverentur, crateram auream fieri placuit, quae donum Apollini Delphos portaretur.
urn:cts:omar:stoa0179.stoa001.omar:5.25.11#simul ab religione animos remiserunt, integrant seditionem tribuni plebis; incitatur multitudo in omnes principes, ante alios in Camillum:
urn:cts:omar:stoa0179.stoa001.omar:5.25.12#eum praedam Veientanam publicando sacrandoque ad nihilum redegisse. absentes ferociter increpant; praesentium, cum se ultro iratis offerrent,
urn:cts:omar:stoa0179.stoa001.omar:5.25.13#verecundiam habent. simul extrahi rem ex eo anno viderunt, tribunos plebis latores legis in annum eosdem reficiunt; et patres hoc idem de intercessoribus legis adnisi. ita tribuni plebis magna ex parte iidem refecti.
urn:cts:omar:stoa0179.stoa001.omar:5.26.1#comitiis tribunorum militum patres summa ope evicerunt, ut M. Furius Camillus crearetur.
urn:cts:omar:stoa0179.stoa001.omar:5.26.2#propter bella simulabant parari ducem; sed largitioni tribuniciae adversarius quaerebatur. cum Camillo creati tribuni militum consulari potestate L. Furius Medullinus sextum, C. Aemilius, L. Valerius Publicola, Sp. Postumius, P. Cornelius iterum. principio anni tribuni plebis nihil moverunt,
urn:cts:omar:stoa0179.stoa001.omar:5.26.3#donec M. Furius Camillus in Faliscos, cui id bellum mandatum erat, proficisceretur. differendo deinde elanguit res, et Camillo, quem adversarium maxime metuebant, gloria in Faliscis crevit.
urn:cts:omar:stoa0179.stoa001.omar:5.26.4#nam cum primo moenibus se hostes tenerent tutissimum id rati, populatione agrorum atque incendiis villarum coegit eos egredi urbe.
urn:cts:omar:stoa0179.stoa001.omar:5.26.5#sed timor longius progredi prohibuit; mille fere passuum ab oppido castra locant nulla re alia fidentes ea satis tuta esse quam difficultate aditus asperis confragosisque circa et partim artis partim arduis viis.
urn:cts:omar:stoa0179.stoa001.omar:5.26.6#ceterum Camillus captivum indidem ex agris secutus ducem castris multa nocte motis prima luce aliquanto superioribus locis se ostendit.
urn:cts:omar:stoa0179.stoa001.omar:5.26.7#triarii Romani muniebant, alius exercitus proelio intentus stabat. ibi inpedire opus conatos hostes fundit fugatque; tantumque inde pavoris Faliscis iniectum est, ut effusa fuga castra sua, quae propiora erant, praelati urbem peterent. multi caesi vulneratique,
urn:cts:omar:stoa0179.stoa001.omar:5.26.8#priusquam paventes portis inciderent. castra capta; praeda ad quaestores redacta cum magna militum ira; sed severitate imperii victi eandem virtutem et oderant et mirabantur.
urn:cts:omar:stoa0179.stoa001.omar:5.26.9#obsidio inde urbis et munitiones, et interdum per occasionem impetus oppidanorum in Romanas stationes proeliaque parva fieri, et teri tempus neutro inclinata spe, cum frumentum copiaeque aliae ex ante convecto largius obsessis quam obsidentibus suppeterent.
urn:cts:omar:stoa0179.stoa001.omar:5.26.10#videbaturque aeque diuturnus futurus labor, ac Veis fuisset, ni fortuna imperatori Romano simul et incognitae rebus bellicis virtutis specimen et maturam victoriam dedisset.
urn:cts:omar:stoa0179.stoa001.omar:5.27.1#mos erat Faliscis eodem magistro liberorum et comite uti, simulque plures pueri, quod hodie quoque in Graecia manet, unius curae demandabantur. principum liberos, sicut fere fit, qui scientia videbatur praecellere, erudiebat.
urn:cts:omar:stoa0179.stoa001.omar:5.27.2#is cum in pace instituisset pueros ante urbem lusus exercendique causa producere, nihil eo more per belli tempus intermisso dummodo brevioribus modo longioribus spatiis trahendo eos a porta, lusu sermonibusque variatis longius solito, ubi res dedit, progressus inter stationes eos hostium castraque inde Romana in praetorium ad Camillum perduxit. ibi scelesto facinori scelestiorem sermonem addit,
urn:cts:omar:stoa0179.stoa001.omar:5.27.3#Falerios se in manus Romanis tradidisse,
urn:cts:omar:stoa0179.stoa001.omar:5.27.4#quando eos pueros, quorum parentes capita ibi rerum sint, in potestatem dediderit.
urn:cts:omar:stoa0179.stoa001.omar:5.27.5#quae ubi Camillus audivit, 'non ad similem' inquit 'tui nec populum nec imperatorem scelestus ipse cum scelesto munere venisti.
urn:cts:omar:stoa0179.stoa001.omar:5.27.6#nobis cum Faliscis, quae pacto fit humano, societas non est; quam ingeneravit natura utrisque, est eritque. sunt et belli sicut pacis iura, iusteque ea non minus quam fortiter didicimus gerere. arma habemus non adversus eam aetatem,
urn:cts:omar:stoa0179.stoa001.omar:5.27.7#cui etiam captis urbibus parcitur, sed adversus armatos et ipsos, qui nec laesi nec lacessiti a nobis castra Romana ad Veios oppugnarunt.
urn:cts:omar:stoa0179.stoa001.omar:5.27.8#eos tu, quantum in te fuit, novo scelere vicisti; ego Romanis artibus, virtute, opere, armis,
urn:cts:omar:stoa0179.stoa001.omar:5.27.9#sicut Veios, vincam'. denudatum deinde eum manibus post tergum inligatis reducendum Falerios pueris tradidit virgasque eis, quibus proditorem agerent in urbem verberantes, dedit. ad quod spectaculum concursu populi primum facto,
urn:cts:omar:stoa0179.stoa001.omar:5.27.10#deinde a magistratibus de re nova vocato senatu tanta mutatio animis est iniecta, ut qui modo efferati odio iraque Veientium exitum paene quam Capenatium pacem mallent, apud eos pacem universa posceret civitas. fides Romana,
urn:cts:omar:stoa0179.stoa001.omar:5.27.11#iustitia imperatoris in foro, in curia celebratur, consensuque omnium legati ad Camillum in castra atque inde permissu Camilli Romam ad senatum, qui dederent Falerios, proficiscuntur.
urn:cts:omar:stoa0179.stoa001.omar:5.27.12#introducti ad senatum ita locuti traduntur: 'patres conscripti, victoria, cui nec deus nec homo quisquam invideat, victi a vobis et imperatore vestro dedimus nos vobis rati, quo nihil victori pulchrius est, melius nos sub imperio vestro quam legibus nostris victuros.
urn:cts:omar:stoa0179.stoa001.omar:5.27.13#eventu huius belli duo salutaria exempla prodita humano generi sunt: vos fidem in bello quam praesentem victoriam maluistis; nos fide provocati victoriam ultro detulimus.
urn:cts:omar:stoa0179.stoa001.omar:5.27.14#sub dicione vestra sumus; mittite, qui arma, qui obsides, qui urbem patentibus portis accipiant. nec vos fidei nostrae nec nos imperii vestri paenitebit'.
urn:cts:omar:stoa0179.stoa001.omar:5.27.15#Camillo et ab hostibus et a civibus gratiae actae. Faliscis in stipendium militum eius anni, ut populus Romanus tributo vacaret, pecunia imperata. pace data exercitus Romam reductus.
urn:cts:omar:stoa0179.stoa001.omar:5.28.1#Camillus, meliore multo laude, quam cum triumphantem albi per urbem vexerant equi, insignis, iustitia fideque hostibus victis cum in urbem redisset, taciti eius verecundiam non tulit senatus, quin sine mora voti liberaretur;
urn:cts:omar:stoa0179.stoa001.omar:5.28.2#crateramque auream donum Apollini Delphos legati qui ferrent, L. Valerius, L. Sergius, A. Manlius missi longa una nave haud procul freto Siculo a piratis Liparensium excepti devehuntur Liparas.
urn:cts:omar:stoa0179.stoa001.omar:5.28.3#mos erat civitatis velut publico latrocinio partam praedam dividere. forte eo anno in summo magistratu erat Timasitheus quidam, Romanis vir similior quam suis,
urn:cts:omar:stoa0179.stoa001.omar:5.28.4#qui legatorum nomen donumque et deum, cui mitteretur, et doni causam veritus ipse multitudinem quoque, quae semper ferme regenti est similis, religionis iustae inplevit adductosque in publicum hospitium legatos cum praesidio etiam navium Delphos prosecutus Romam inde sospites restituit.
urn:cts:omar:stoa0179.stoa001.omar:5.28.5#hospitium cum eo senatus consulto est factum donaque publice data. eodem anno in Aequis varie bellatum, adeo ut in incerto fuerit et apud ipsos exercitus et Romae, vicissent victine essent. imperatores Romani fuere ex tribunis militum C. Aemilius, Sp. Postumius.
urn:cts:omar:stoa0179.stoa001.omar:5.28.6#primo rem communiter gesserunt; fusis inde acie hostibus Aemilium praesidio Verruginem obtinere placuit, Postumium fines vastare.
urn:cts:omar:stoa0179.stoa001.omar:5.28.7#ibi eum incomposito agmine neglegentius ab re bene gesta euntem adorti Aequi terrore iniecto in proximos conpulere tumulos; pavorque inde Verruginem etiam ad praesidium alterum est perlatus.
urn:cts:omar:stoa0179.stoa001.omar:5.28.8#Postumius suis in tutum receptis cum contione advocata terrorem increparet ac fugam, fusos esse ab ignavissimo ac fugacissimo hoste, conclamat universus exercitus merito se ea audire et fateri admissum flagitium, sed eosdem correcturos esse neque diuturnum id gaudium hostibus fore.
urn:cts:omar:stoa0179.stoa001.omar:5.28.9#poscentes, ut confestim inde ad castra hostium duceret—et in conspectu erant posita in piano—, nihil poenae recusabant, ni ea ante noctem expugnassent.
urn:cts:omar:stoa0179.stoa001.omar:5.28.10#conlaudatos corpora curare paratosque esse quarta vigilia iubet. et hostes, nocturnam fugam ex tumulo Romanorum ut ab ea via, quae ferebat Verruginem, excluderent, fuere obvii proeliumque ante lucem—sed luna pernox erat — commissum est. et haud incertius diurno proelium fuit;
urn:cts:omar:stoa0179.stoa001.omar:5.28.11#sed clamor Verruginem perlatus, cum castra Romana crederent oppugnari, tantum iniecit pavoris, ut nequiquam retinente atque obsecrante Aemilio Tusculum palati fugerent.
urn:cts:omar:stoa0179.stoa001.omar:5.28.12#inde fama Romam perlata est Postumium exercitumque occisum. qui, ubi prima lux metum insidiarum effuse sequentibus sustulit, cum perequitasset aciem promissa repetens, tantum iniecit ardoris, ut non ultra sustinuerint impetum Aequi. caedis inde fugientium,
urn:cts:omar:stoa0179.stoa001.omar:5.28.13#qualis ubi ira magis quam virtute res geritur, ad perniciem hostium facta est, tristemque ab Tusculo nuntium nequiquam exterrita civitate litterae a Postumio laureatae secuntur, victoriam populi Romani esse, Aequorum exercitum deletum.
urn:cts:omar:stoa0179.stoa001.omar:5.29.1#tribunorum plebis actiones quia nondum invenerant finem, et plebs continuare latoribus legis tribunatum et patres reficere intercessores legis adnisi sunt;
urn:cts:omar:stoa0179.stoa001.omar:5.29.2#sed plus suis comitiis plebs valuit. quem dolorem ulti patres sunt senatus consulto facto, ut consules, invisus plebi magistratus, crearentur. annum post quintum decimum creati consules L. Lucretius Flavus, Ser. Sulpicius Camerinus. principio huius anni ferociter,
urn:cts:omar:stoa0179.stoa001.omar:5.29.3#quia nemo ex collegio intercessurus erat, coortis ad perferendam legem tribunis plebis nec segnius ob id ipsum consulibus resistentibus omnique civitate in unam eam curam conversa Vitelliam coloniam Romanam in suo agro Aequi expugnant.
urn:cts:omar:stoa0179.stoa001.omar:5.29.4#colonorum pars maxima incolumes, quia nocte proditione oppidum captum liberam per aversa urbis fugam dederat, Romam perfugere.
urn:cts:omar:stoa0179.stoa001.omar:5.29.5#L. Lucretio consuli ea provincia evenit. is cum exercitu profectus acie hostes vicit victorque Romam ad maius aliquanto certamen rediit.
urn:cts:omar:stoa0179.stoa001.omar:5.29.6#dies dicta erat tribunis plebi bienni superioris A. Verginio et Q. Pomponio, quos defendi patrum consensu ad fidem senatus pertinebat; neque enim eos aut vitae ullo crimine alio aut gesti magistratus quisquam arguebat, praeterquam quod gratificantes patribus rogationi tribuniciae intercessissent.
urn:cts:omar:stoa0179.stoa001.omar:5.29.7#vicit tamen gratiam senatus plebis ira, et pessimo exemplo innoxii denis milibus gravis aeris condemnati sunt. id aegre passi patres.
urn:cts:omar:stoa0179.stoa001.omar:5.29.8#Camillus palam sceleris plebem arguere, quae iam in suos versa non intellegeret se pravo iudicio de tribunis intercessionem sustulisse, intercessione sublata tribuniciam potestatem evertisse.
urn:cts:omar:stoa0179.stoa001.omar:5.29.9#nam quod illi sperarent effrenatam licentiam eius magistratus patres laturos, falli eos. si tribunicia vis tribunicio auxilio repelli nequeat, aliud telum patres inventuros esse. consulesque increpabat,
urn:cts:omar:stoa0179.stoa001.omar:5.29.10#quod fide publica decipi tribunos eos taciti tulissent, qui senatus auctoritatem secuti essent. haec propalam contionabundus in dies magis augebat iras hominum.
urn:cts:omar:stoa0179.stoa001.omar:5.30.1#senatum vero incitare adversus legem haud desistebat: ne aliter descenderent in forum, cum dies ferendae legis venisset, quam ut qui meminissent sibi pro aris focisque et deum templis ac solo, in quo nati essent, dimicandum fore.
urn:cts:omar:stoa0179.stoa001.omar:5.30.2#nam quod ad se privatim attineat, si suae gloriae sibi inter dimicationem patriae meminisse sit fas, sibi amplum quoque esse urbem ab se captam frequentari, cotidie se frui monumento gloriae suae et ante oculos habere urbem latam in triumpho suo, insistere omnes vestigiis laudum suarum;
urn:cts:omar:stoa0179.stoa001.omar:5.30.3#sed nefas ducere desertam ac relictam ab dis inmortalibus incoli urbem et in captivo solo habitare populum Romanum et victrice patria victam mutari.
urn:cts:omar:stoa0179.stoa001.omar:5.30.4#his adhortationibus principis concitati patres, senes iuvenesque, cum ferretur lex, agmine facto in forum venerunt dissipatique per tribus suos quisque tribules prensantes orare cum lacrimis coepere,
urn:cts:omar:stoa0179.stoa001.omar:5.30.5#ne eam patriam, pro qua fortissime felicissimeque ipsi ac patres eorum dimicassent, desererent, Capitolium, aedem Vestae, cetera circa templa deorum ostentantes;
urn:cts:omar:stoa0179.stoa001.omar:5.30.6#ne exulem, extorrem populum Romanum ab solo patrio ac diis penatibus in hostium urbem agerent eoque rem adducerent, ut melius fuerit non capi Veios, ne Roma desereretur.
urn:cts:omar:stoa0179.stoa001.omar:5.30.7#quia non vi agebant, sed precibus et inter preces multa deorum mentio erat, religiosum parti maximae fuit, et legem una plures tribus antiquarunt quam iusserunt.
urn:cts:omar:stoa0179.stoa001.omar:5.30.8#adeoque ea victoria laeta patribus fuit, ut postero die referentibus consulibus senatus consultum fieret, ut agri Veientani septena iugera plebi dividerentur nec patribus familiae tantum, sed ut omnium in domo liberorum capitum ratio haberetur, vellentque in eam spem liberos tollere.
urn:cts:omar:stoa0179.stoa001.omar:5.31.1#eo munere delenita plebe nihil certatum est, quo minus consularia comitia haberentur.
urn:cts:omar:stoa0179.stoa001.omar:5.31.2#creati consules L. Valerius Potitus, M. Manlius, cui Capitolino postea fuit cognomen. hi consules magnos ludos fecere, quos M. Furius dictator voverat Veienti bello.
urn:cts:omar:stoa0179.stoa001.omar:5.31.3#eodem anno aedes Iunonis reginae ab eodem dictatore eodemque bello vota dedicatur, celebratamque dedicationem ingenti matronarum studio tradunt.
urn:cts:omar:stoa0179.stoa001.omar:5.31.4#Bellum haud memorabile in Algido cum Aequis gestum est fusis hostibus prius paene, quam manus consererent.
urn:cts:omar:stoa0179.stoa001.omar:5.31.5#Valerio, quod perseverantior in iis caedendis in fuga fuit, triumphus, Manlio, ut ovans ingrederetur urbem, decretum est. eodem anno novum bellum cum Volsiniensibus exortum; quo propter famem pestilentiamque in agro Romano ex siccitate caloribusque nimiis ortam exercitus duci nequivit. ob quae Volsinienses Sappinatibus adiunctis superbia inflati ultro agros Romanos incursavere;
urn:cts:omar:stoa0179.stoa001.omar:5.31.6#bellum inde duobus populis indictum. C. Iulius censor decessit; in eius locum M. Cornelius suffectus, quae res postea religioni fruit, quia eo lustro Roma est capta;
urn:cts:omar:stoa0179.stoa001.omar:5.31.7#nec deinde umquam in demortui locum censor sufficitur. consulibusque morbo inplicitis placuit per interregnum renovari auspicia.
urn:cts:omar:stoa0179.stoa001.omar:5.31.8#itaque cum ex senatus consulto consules magistratu se abdicassent, interrex creatur M. Furius Camillus, qui P. Cornelium Scipionem, is deinde L. Valerium Potitum interregem prodidit.
urn:cts:omar:stoa0179.stoa001.omar:5.31.9#ab eo creati sex tribuni militum consulari potestate, ut, etiam si cui eorum incommoda valetudo fuisset, copia magistratuum rei publicae esset.
urn:cts:omar:stoa0179.stoa001.omar:5.32.1#kalendis Quinctilibus magistratum occepere L. Lucretius, Ser. Sulpicius, M. Aemilius, L. Furius Medullinus septimum, Agrippa Furius, C. Aemilius iterum. ex his L. Lucretio
urn:cts:omar:stoa0179.stoa001.omar:5.32.2#et C. Aemilio Volsinienses provincia evenit, Sappinates Agrippae Furio et Ser. Sulpicio. prius cum Volsiniensibus pugnatum est.
urn:cts:omar:stoa0179.stoa001.omar:5.32.3#bellum numero hostium ingens, certamine haud sane asperum fuit. fusa primo concursu acies, in fugam versa milia octo armatorum ab equitibus interclusa positis armis in deditionem venerunt.
urn:cts:omar:stoa0179.stoa001.omar:5.32.4#eius belli fama effecit, ne se pugnae committerent Sappinates; moenibus armati se tutabantur. Romani praedas passim et ex Sappinati agro et ex Volsiniensi nullo eam vim arcente egerunt,
urn:cts:omar:stoa0179.stoa001.omar:5.32.5#donec Volsiniensibus fessis bello ea condicione, ut res populo Romano redderent stipendiumque eius anni exercitui praestarent, in viginti annos indutiae datae.
urn:cts:omar:stoa0179.stoa001.omar:5.32.6#eodem anno M. Caedicius de plebe nuntiavit tribunis se in Nova via, ubi nunc sacellum est supra aedem Vestae, vocem noctis silentio audisse clariorem humana, quae magistratibus dici iuberet Gallos adventare.
urn:cts:omar:stoa0179.stoa001.omar:5.32.7#id, ut fit, propter auctoris humilitatem spretum et quod longinqua eoque ignotior gens erat. neque deorum modo monita ingruente fato spreta, sed humanam quoque opem, quae una erat, M. Furium ab urbe amovere.
urn:cts:omar:stoa0179.stoa001.omar:5.32.8#qui, die dicta ab L. Apuleio tribuno plebis propter praedam Veientanam, filio quoque adulescente per idem tempus orbatus cum accitis domum tribulibus et clientibus, quae magna pars plebis erat, percunctatus animos eorum responsum tulisset, se conlaturos quanti damnatus esset,
urn:cts:omar:stoa0179.stoa001.omar:5.32.9#absolvere eum non posse, in exilium abiit, precatus ab diis inmortalibus, si innoxio sibi ea iniuria fieret, primo quoque tempore desiderium sui civitati ingratae facerent. absens quindecim milibus gravis aeris damnatur.
urn:cts:omar:stoa0179.stoa001.omar:5.33.1#expulso cive, quo manente, si quicquam humanorum certi est, capi Roma non potuerat, adventante fatali urbi clade legati ab Clusinis veniunt auxilium adversus Gallos petentes.
urn:cts:omar:stoa0179.stoa001.omar:5.33.2#eam gentem traditur fama dulcedine frugum maximeque vini, nova tum voluptate, captam Alpes transisse agrosque ab Etruscis ante cultos possedisse;
urn:cts:omar:stoa0179.stoa001.omar:5.33.3#et invexisse in Galliam vinum inliciendae gentis causa Arruntem Clusinum ira corruptae uxoris ab Lucumone, cui tutor ipse fuerat, praepotente iuvene et a quo expeti poenae, nisi externa vis quaesita esset, nequirent;
urn:cts:omar:stoa0179.stoa001.omar:5.33.4#hunc transeuntibus Alpes ducem auctoremque Clusium oppugnandi fuisse. equidem haud abnuerim Clusium Gallos ab Arrunte seu quo alio Clusino adductos;
urn:cts:omar:stoa0179.stoa001.omar:5.33.5#sed eos, qui oppugnaverint Clusium, non fuisse, qui primi Alpes transierint, satis constat. ducentis quippe annis ante, quam Clusium oppugnarent urbemque Romam caperent, in Italiam Galli transcenderunt;
urn:cts:omar:stoa0179.stoa001.omar:5.33.6#nec cum his primum Etruscorum, sed multo ante cum iis, qui inter Appenninum Alpesque incolebant, saepe exercitus Gallici pugnavere.
urn:cts:omar:stoa0179.stoa001.omar:5.33.7#Tuscorum ante Romanum imperium late terra marique opes patuere. mari supero inferoque, quibus Italia insulae modo cingitur, quantum potuerint, nomina sunt argumento, quod alterum Tuscum communi vocabulo gentis, alterum Hadriaticum mare ab Hadria, Tuscorum colonia, vocavere Italicae gentes;
urn:cts:omar:stoa0179.stoa001.omar:5.33.8#Graeci eadem Tyrrhenum atque Hadriaticum vocant.
urn:cts:omar:stoa0179.stoa001.omar:5.33.9#et in utrumque mare vergentes incoluere urbibus duodenis terras, prius cis Appenninum ad inferum mare, postea trans Appenninum totidem, quot capita originis erant, coloniis missis,
urn:cts:omar:stoa0179.stoa001.omar:5.33.10#quae trans Padum omnia loca excepto Venetorum angulo, qui sinum circumcolunt maris, usque ad Alpes tenuere.
urn:cts:omar:stoa0179.stoa001.omar:5.33.11#Alpinis quoque ea gentibus haud dubie origo est, maxime Raetis, quos loca ipsa efferarunt, ne quid ex antiquo praeter sonum linguae, nec eum incorruptum, retinerent.
urn:cts:omar:stoa0179.stoa001.omar:5.34.1#de transitu in Italiam Gallorum haec accepimus: Prisco Tarquinio Romae regnante Celtarum, quae pars Galliae tertia est, penes Bituriges summa imperii fuit; ii regem Celtico dabant. Ambigatus is fuit,
urn:cts:omar:stoa0179.stoa001.omar:5.34.2#virtute fortunaque cum sua tum publica praepollens, quod in imperio eius Gallia adeo frugum hominumque fertilis fuit, ut abundans multitudo vix regi videretur posse.
urn:cts:omar:stoa0179.stoa001.omar:5.34.3#hic magno natu ipse iam exonerare praegravante turba regnum cupiens Bellovesum ac Segovesum, sororis filios, inpigros iuvenes, missurum se esse in quas dii dedissent auguriis sedes ostendit:
urn:cts:omar:stoa0179.stoa001.omar:5.34.4#quantum ipsi vellent numerum hominum excirent, ne qua gens arcere advenientes posset. tum Segoveso sortibus dati Hercynii saltus; Belloveso haud paulo laetiorem in Italiam viam di dabant.
urn:cts:omar:stoa0179.stoa001.omar:5.34.5#is, quod eius ex populis abundabat, Bitariges, Arvernos, Senones, Haeduos, Ambarros, Carnutes, Aulercos excivit. profectus ingentibus peditum equitumque copiis in Tricastinos venit. Alpes inde oppositae erant;
urn:cts:omar:stoa0179.stoa001.omar:5.34.6#quas inexsuperabiles visas haud equidem miror nulladum via, quod quidem continens memoria sit, nisi de Hercule fabulis credere libet, superatas.
urn:cts:omar:stoa0179.stoa001.omar:5.34.7#ibi cum velut saeptos montium altitudo teneret Gallos circumspectarentque, quanam per iuncta caelo iuga in alium orbem terrarum transirent, religio etiam tenuit, quod adlatum est advenas quaerentes agrum ab Salluvium gente oppugnari.
urn:cts:omar:stoa0179.stoa001.omar:5.34.8#Massilienses erant ii navibus a Phocaea profecti. id Galli fortunae suae omen rati adiuvere, ut, quem primum in terram egressi occupaverant locum, patientibus Salluviis communirent.
urn:cts:omar:stoa0179.stoa001.omar:5.34.9#ipsi per Taurinos saltus vallemque Duriae Alpis transcenderunt fusisque acie Tuscis haud procul Ticino flumine, cum, in quo consederant, agrum Insubrium appellari audissent, cognominem Insubribus, pago Haeduorum, ibi omen sequentes loci condidere urbem; Mediolanium appellarunt.
urn:cts:omar:stoa0179.stoa001.omar:5.35.1#alia subinde manus Cenomanorum Etitovio duce vestigia priorum secuta eodem saltu favente Belloveso cum transcendisset Alpes, ubi nunc Brixia ac Verona urbes sunt, locos tenuere.
urn:cts:omar:stoa0179.stoa001.omar:5.35.2#Libui considunt post hos Salluviique prope antiquam gentem Laevos Ligures incolentes circa Ticinum amnem. Poenino deinde Boi Lingonesque transgressi, cum iam inter Padum atque Alpes omnia tenerentur, Pado ratibus traiecto non Etruscos modo, sed etiam Umbros agro pellunt; intra Appenninum tamen sese tenuere.
urn:cts:omar:stoa0179.stoa001.omar:5.35.3#tum Senones, recentissimi advenarum, ab Utente flumine usque ad Aesim fines habuere. hanc gentem Clusium Romamque inde venisse comperio; id parum certum est, solamne an ab omnibus Cisalpinorum Gallorum populis adiutam.
urn:cts:omar:stoa0179.stoa001.omar:5.35.4#Clusini novo bello exterriti cum multitudinem, cum formas hominum invisitatas cernerent et genus armorum audirentque saepe ab iis cis Padum ultraque legiones Etruscorum fusas, quamquam adversus Romanos nullum eis ius societatis amicitiaeve erat, nisi quod Veientes consanguineos adversus populum Romanum non defendissent, legatos Romam, qui auxilium ab senatu peterent, misere.
urn:cts:omar:stoa0179.stoa001.omar:5.35.5#de auxilio nihil impetratum; legati tres M. Fabi Ambusti filii missi, qui senatus populique Romani nomine agerent cum Gallis, ne, a quibus nullam iniuriam accepissent, socios populi Romani atque amicos oppugnarent.
urn:cts:omar:stoa0179.stoa001.omar:5.35.6#Romanis eos bello quoque, si res cogat, tuendos esse; sed melius visum bellum ipsum amoveri, si posset, et Gallos, novam gentem, pace potius cognosci quam armis.
urn:cts:omar:stoa0179.stoa001.omar:5.36.1#mitis legatio, ni praeferoces legatos Gallisque magis quam Romanis similes habuisset. quibus, postquam mandata ediderunt in concilio Gallorum, datur responsum:
urn:cts:omar:stoa0179.stoa001.omar:5.36.2#etsi novum nomen audiant Romanorum, tamen credere viros fortes esse, quorum auxilium a Clusinis in re trepida sit inploratum;
urn:cts:omar:stoa0179.stoa001.omar:5.36.3#et quoniam legatione adversus se maluerint quam armis tueri socios, ne se quidem pacem, quam illi adferant, aspernari, si Gallis egentibus agro, quem latius possideant quam colant Clusini, partem finium concedant; aliter pacem impetrari non posse.
urn:cts:omar:stoa0179.stoa001.omar:5.36.4#et responsum coram Romanis accipere velle et, si negetur ager, coram iisdem Romanis dimicaturos, ut nuntiare domum possent, quantum Galli virtute ceteros mortales praestarent. L.
urn:cts:omar:stoa0179.stoa001.omar:5.36.5#quodnam id ius esset, agrum a possessoribus petere aut minari arma, Romanis quaerentibus, et quid in Etruria rei Gallis esset, cum illi se in armis ius ferre et omnia fortium virorum esse ferociter dicerent, accensis utrimque animis ad arma discurritur et proelium conseritur.
urn:cts:omar:stoa0179.stoa001.omar:5.36.6#ibi iam urgentibus Romanam urbem fatis legati contra ius gentium arma capiunt. nec id clam esse potuit, cum ante signa Etruscorum tres nobilissimi fortissimique Romanae iuventutis pugnarent; tantum eminebat peregrina virtus.
urn:cts:omar:stoa0179.stoa001.omar:5.36.7#quin etiam Q. Fabius evectus extra aciem equo ducem Gallorum ferociter in ipsa signa Etruscorum incursantem per latus transfixum hasta occidit; spoliaque eius legentem Galli agnovere, perque totam aciem Romanum legatum esse signum datum est.
urn:cts:omar:stoa0179.stoa001.omar:5.36.8#omissa inde in Clusinos ira receptui canunt minantes Romanis. erant, qui extemplo Romam eundum censerent; vicere seniores, ut legati prius mitterentur questum iniurias postulatumque, ut pro iure gentium violato Fabii dederentur.
urn:cts:omar:stoa0179.stoa001.omar:5.36.9#legati Gallorum cum ea, sicut erant mandata, exposuissent, senatui nec factum placebat Fabiorum, et ius postulare barbari videbantur; sed ne id, quod placebat, decerneret in tantae nobilitatis viris, ambitio obstabat.
urn:cts:omar:stoa0179.stoa001.omar:5.36.10#itaque ne penes ipsos culpa esset, si clades forent Gallico bello acceptae, cognitionem de postulatis Gallorum ad populum reiciunt; ubi tanto plus gratia atque opes valuere, ut, quorum de poena agebatur, tribuni militum consulari potestate in insequentem annum crearentur.
urn:cts:omar:stoa0179.stoa001.omar:5.36.11#quo facto haud secus, quam dignum erat, infensi Galli bellum propalam minantes ad suos redeunt.
urn:cts:omar:stoa0179.stoa001.omar:5.36.12#tribuni militum cum tribus Fabiis creati Q. Sulpicius Longus, Q. Servilius quartum, P. Cornelius Maluginensis.
urn:cts:omar:stoa0179.stoa001.omar:5.37.1#cum tanta moles mali instaret—adeo obcaecat animos fortuna, ubi vim suam ingruentem refringi non vult—, civitas, quae adversus Fidenatem ac Veientem hostem aliosque finitimos populos ultima experiens auxilia dictatorem multis tempestatibus dixisset,
urn:cts:omar:stoa0179.stoa001.omar:5.37.2#ea tunc invisitato atque inaudito hoste ab Oceano terrarumque ultimis oris bellum ciente nihil extraordinarii imperii aut auxilii quaesivit.
urn:cts:omar:stoa0179.stoa001.omar:5.37.3#tribuni, quorum temeritate bellum contractum erat, summae rerum praeerant dilectumque nihilo accuratiorem, quam ad media bella haberi solitus erat, extenuantes etiam famam belli habebant.
urn:cts:omar:stoa0179.stoa001.omar:5.37.4#interim Galli, postquam accepere ultro honorem habitum violatoribus iuris humani elusamque legationem suam esse, flagrantes ira, cuius inpotens est gens, confestim signis convulsis citato agmine iter ingrediuntur.
urn:cts:omar:stoa0179.stoa001.omar:5.37.5#ad quorum praetereuntium raptim tumultum cum exterritae urbes ad arma concurrerent fugaque agrestium fieret, Romam se ire magno clamore significabant, quacumque ibant, equis virisque longe ac late fuso agmine inmensum obtinentes loci.
urn:cts:omar:stoa0179.stoa001.omar:5.37.6#sed antecedente fama nuntiisque Clusinorum, deinceps inde aliorum populorum, plurimum terroris Romam celeritas hostium tulit,
urn:cts:omar:stoa0179.stoa001.omar:5.37.7#quippe quibus velut tumultuario exercitu raptim ducto aegre ad undecimum lapidem occursum est, qua flumen Alia Crustuminis montibus praealto defluens alveo haud multum infra viam Tiberino amni miscetur.
urn:cts:omar:stoa0179.stoa001.omar:5.37.8#iam omnia contra circaque hostium plena erant, et nata in vanos tumultus gens truci cantu clamoribusque variis horrendo cuncta conpleverant sono.
urn:cts:omar:stoa0179.stoa001.omar:5.38.1#ibi tribuni militum non loco castris ante capto, non praemunito vallo, quo receptus esset, non deorum saltem, si non hominum, memores nec auspicato nec litato instruunt aciem diductam in cornua, ne circumveniri multitudine hostium possent;
urn:cts:omar:stoa0179.stoa001.omar:5.38.2#nec tamen aequari frontes poterant, cum extenuando infirmam et vix cohaerentem mediam aciem haberent. paulum erat ab dextera editi loci, quem subsidiariis repleri placuit; eaque res ut initium pavoris ac fugae, sic una salus fugientibus fuit.
urn:cts:omar:stoa0179.stoa001.omar:5.38.3#nam Brennus, regulus Gallorum, in paucitate hostium artem maxime timens, ratus ad id captum superiorem locum, ut, ubi Galli cum acie legionum recta fronte concurrissent, subsidia in aversos transversosque impetum darent, ad subsidiarios signa convertit,
urn:cts:omar:stoa0179.stoa001.omar:5.38.4#si eos loco depulisset, haud dubius facilem in aequo campi tantum superanti multitudine victoriam fore; adeo non fortuna modo, sed ratio etiam cum barbaris stabat.
urn:cts:omar:stoa0179.stoa001.omar:5.38.5#in altera acie nihil simile Romanis, non apud duces, non apud milites erat. pavor fugaque occupaverat animos et tanta omnium oblivio, ut multo maior pars Veios, in hostium urbem, cum Tiberis arceret, quam recto itinere Romam ad coniuges ac liberos fugerent.
urn:cts:omar:stoa0179.stoa001.omar:5.38.6#parumper subsidiarios tutatus est locus; in reliqua acie simul est clamor proximis ab latere, ultimis ab tergo auditus, ignotum hostem prius paene quam viderent, non modo non temptato certamine, sed ne clamore quidem reddito integri intactique fugerunt;
urn:cts:omar:stoa0179.stoa001.omar:5.38.7#nec ulla caedes pugnantium fuit; terga caesa suomet ipsorum certamine in turba inpedientium fugam.
urn:cts:omar:stoa0179.stoa001.omar:5.38.8#circa ripam Tiberis, quo armis abiectis totum sinistrum cornu refugit, magna strages facta est, multosque inperitos nandi aut invalidos, graves loricis aliisque tegminibus, hausere gurgites.
urn:cts:omar:stoa0179.stoa001.omar:5.38.9#maxima tamen pars incolumis Veios perfugit, unde non modo praesidii quicquam, sed ne nuntius quidem cladis Romam est missus. ab dextro cornu,
urn:cts:omar:stoa0179.stoa001.omar:5.38.10#quod procul a flumine et magis sub monte steterat, Romam omnes petiere et ne clausis quidem portis urbis in arcem confugerunt.
urn:cts:omar:stoa0179.stoa001.omar:5.39.1#Gallos quoque velut obstupefactos miraculum victoriae tam repentinae tenuit, et ipsi pavore defixi primum steterunt velut ignari, quid accidisset; deinde insidias vereri; postremo caesorum spolia legere armorumque cumulos, ut mos eis est, coacervare;
urn:cts:omar:stoa0179.stoa001.omar:5.39.2#tum demum, postquam nihil usquam hostile cernebatur, viam ingressi haud multo ante solis occasum ad urbem Romam perveniunt. ubi cum praegressi equites non portas clausas, non stationem pro portis excubare, non armatos esse in muris rettulissent, aliud priori simile miraculum eos sustinuit;
urn:cts:omar:stoa0179.stoa001.omar:5.39.3#noctemque veriti et ignotae situm urbis inter Romam atque Anienem consedere exploratoribus missis circa moenia aliasque portas, quaenam hostibus in perdita re consilia essent. Romani,
urn:cts:omar:stoa0179.stoa001.omar:5.39.4#cum pars maior ex acie Veios petisset quam Romam, nemo superesse quemquam praeter eos, qui Romam refugerant, crederet, conplorati omnes pariter vivi mortuique totam prope urbem lamentis inpleverunt.
urn:cts:omar:stoa0179.stoa001.omar:5.39.5#privatos deinde luctus stupefecit publicus pavor, postquam hostes adesse nuntiatum est; mox ululatus cantusque dissonos vagantibus circa moenia turmatim barbaris audiebant.
urn:cts:omar:stoa0179.stoa001.omar:5.39.6#omne inde tempus suspensos ita tenuit animos usque ad lucem alteram, ut identidem iam in urbem futurus videretur impetus; primo adventus, quia accesserant ad urbem—mansuros enim ad Aliam fuisse, nisi hoc consilii foret—;
urn:cts:omar:stoa0179.stoa001.omar:5.39.7#deinde sub occasum solis, quia haud multum diei supererat, ante noctem ratis invasuros; tum in noctem dilatum consilium esse, quo plus pavoris inferrent, postremo lux adpropinquans exanimare;
urn:cts:omar:stoa0179.stoa001.omar:5.39.8#timorique perpetuo ipsum malum continens fuit, cum signa infesta portis sunt inlata. nequaquam tamen ea nocte neque insequenti die similis illi, quae ad Aliam tam pavide fugerat, civitas fuit.
urn:cts:omar:stoa0179.stoa001.omar:5.39.9#nam cum defendi urbem posse tam parva relicta manu spes nulla esset, placuit cum coniugibus ac liberis iuventutem militarem senatusque robur in arcem Capitoliumque concedere armisque
urn:cts:omar:stoa0179.stoa001.omar:5.39.10#et frumento conlato ex loco inde munito deos hominesque et Romanum nomen defendere;
urn:cts:omar:stoa0179.stoa001.omar:5.39.11#flaminem sacerdotesque Vestales sacra publica a caede, ab incendiis procul auferre nec ante deseri cultum deorum, quam non superessent, qui colerent.
urn:cts:omar:stoa0179.stoa001.omar:5.39.12#si arx Capitoliumque, sedes deorum, si senatus, caput publici consilii, si militaris iuventus superfuerit inminenti ruinae urbis, facilem iacturam esse seniorum relictae in urbe utique peritura turbae.
urn:cts:omar:stoa0179.stoa001.omar:5.39.13#et quo id aequiore animo de plebe multitudo ferret, senes triumphales consularesque simul se cum illis palam dicere obituros nec his corporibus, quibus non anna ferre, non tueri patriam possent, oneraturos inopiam armatorum.
urn:cts:omar:stoa0179.stoa001.omar:5.40.1#haec inter seniores morti destinatos iactata solacia. versae inde adhortationes ad agmen iuvenum, quos in Capitolium atque in arcem prosequebantur, commendantes virtuti eorum iuventaeque urbis per trecentos sexaginta annos omnibus bellis victricis, quaecumque reliqua esset fortuna.
urn:cts:omar:stoa0179.stoa001.omar:5.40.2#digredientibus, qui spem omnem atque opem secum ferebant, ab iis, qui captae urbis non superesse statuerant exitio,
urn:cts:omar:stoa0179.stoa001.omar:5.40.3#cum ipsa res speciesque miserabilis erat, tum muliebris fletus et concursatio incerta nunc hos nunc illos sequentium rogitantiumque viros natosque, cui se fato darent, nihil, quod humani superesset mali, relinquebant.
urn:cts:omar:stoa0179.stoa001.omar:5.40.4#magna pars tamen earum in arcem suos persecutae sunt nec prohibente ullo nec vocante, quia, quod utile obsessis ad minuendam inbellem multitudinem, id parum humanum erat.
urn:cts:omar:stoa0179.stoa001.omar:5.40.5#alia maxime plebis turba, quam nec capere tam exiguus collis nec alere in tanta inopia frumenti poterat, ex urbe effusa velut agmine iam uno petiit Ianiculum.
urn:cts:omar:stoa0179.stoa001.omar:5.40.6#inde pars per agros dilapsi, pars urbes petunt finitimas sine ullo duce aut consensu suam quisque spem, sua consilia communibus deploratis sequentes.
urn:cts:omar:stoa0179.stoa001.omar:5.40.7#flamen interim Quirinalis virginesque Vestales omissa rerum suarum cura, quae sacrorum secum ferenda, quae, quia vires ad omnia ferenda deerant, relinquenda essent, consultantes, quisve ea locus fideli adservaturus custodia esset,
urn:cts:omar:stoa0179.stoa001.omar:5.40.8#optimum ducunt condita in doliolis sacello proximo aedibus flaminis Quirinalis, ubi nunc despui religio est, defodere; cetera inter se onere partito ferunt via, quae sublicio ponte ducit ad Ianiculum. in eo clivo eas cum L. Albinius,
urn:cts:omar:stoa0179.stoa001.omar:5.40.9#de plebe Romana homo, conspexisset plaustro coniugem ac liberos avehens inter ceteram turbam, quae inutilis bello urbe excedebat,
urn:cts:omar:stoa0179.stoa001.omar:5.40.10#salvo etiam tum discrimine divinarum humanarumque rerum, religiosum ratus sacerdotes publicas sacraque populi Romani pedibus ire ferrique ac suos in vehiculo conspici, descendere uxorem ac pueros iussit, virgines sacraque in plaustrum inposuit et Caere, quo iter sacerdotibus erat, pervexit.
urn:cts:omar:stoa0179.stoa001.omar:5.41.1#Romae interim satis iam omnibus ut in tali re ad tuendam arcem compositis turba seniorum domos regressi adventum hostium obstinato ad mortem animo expectabant.
urn:cts:omar:stoa0179.stoa001.omar:5.41.2#qui eorum curules gesserant magistratus, ut in fortunae pristinae honorumque ac virtutis insignibus morerentur, quae augustissima vestis est tensas ducentibus triumphantibusve, ea vestiti medio aedium eburneis sellis sedere.
urn:cts:omar:stoa0179.stoa001.omar:5.41.3#sunt qui M. Folio pontifice maximo praefante carmen devovisse eos se pro patria Quiritibusque Romanis tradant. Galli
urn:cts:omar:stoa0179.stoa001.omar:5.41.4#et quia interposita nocte a contentione pugnae remiserant animos et quod nec in acie ancipiti usquam certaverant proelio nec tum impetu aut vi capiebant urbem, sine ira, sine ardore animorum ingressi postero die urbem patente Collina porta in forum perveniunt circumferentes oculos ad templa deum arcemque solam belli speciem tenentem.
urn:cts:omar:stoa0179.stoa001.omar:5.41.5#inde modico relicto praesidio, ne quis in dissipatos ex arce aut Capitolio impetus fieret, dilapsi ad praedam vacuis occursu hominum viis pars in proxima quaeque tectorum agmine ruunt, pars ultima, velut ea demum intacta et referta praeda, petunt;
urn:cts:omar:stoa0179.stoa001.omar:5.41.6#inde rursus ipsa solitudine absterriti, ne qua fraus hostilis vagos exciperet, in forum ac propinqua foro loca conglobati redibant;
urn:cts:omar:stoa0179.stoa001.omar:5.41.7#ubi eos plebis aedificiis obseratis, patentibus atriis principum maior prope cunctatio tenebat aperta quam clausa invadendi;
urn:cts:omar:stoa0179.stoa001.omar:5.41.8#adeo haud secus quam venerabundi intuebantur in aedium vestibulis sedentes viros praeter ornatum habitumque humano augustiorem maiestate etiam, quam vultus gravitasque oris prae se ferebat, simillimos dis.
urn:cts:omar:stoa0179.stoa001.omar:5.41.9#ad eos velut ad simulacra versi cum starent, M. Papirius, unus ex iis, dicitur Gallo barbam suam, ut tum omnibus promissa erat, permulcenti scipione eburneo in caput incusso iram movisse atque ab eo initium caedis ortum, ceteros in sedibus suis trucidatos;
urn:cts:omar:stoa0179.stoa001.omar:5.41.10#post principum caedem nulli deinde mortalium parci, diripi tecta, exhaustis inici ignes.
urn:cts:omar:stoa0179.stoa001.omar:5.42.1#ceterum, — seu non omnibus delendi urbem libido erat, seu ita placuerat principibus Gallorum, et ostentari quaedam incendia terroris causa, si compelli ad deditionem caritate sedum suarum obsessi possent, et non omnia concremari tecta,
urn:cts:omar:stoa0179.stoa001.omar:5.42.2#ut, quodcumque superesset urbis, id pignus ad flectendos hostium animos haberent, — nequaquam perinde atque in capta urbe prima die aut passim aut late vagatus est ignis.
urn:cts:omar:stoa0179.stoa001.omar:5.42.3#Romani ex arce plenam hostium urbem cernentes vagosque per vias omnes cursus, cum alia atque alia parte nova aliqua clades oreretur, non mentibus solum concipere rem, sed ne auribus quidem atque oculis satis constare poterant.
urn:cts:omar:stoa0179.stoa001.omar:5.42.4#quocumque clamor hostium, mulierum puerorumque ploratus, sonitus flammae et fragor ruentium tectorum avertisset, paventes ad omnia animos oraque et oculos flectebant velut ad spectaculum a fortuna positi occidentis patriae nec ullius rerum suarum relicti praeterquam corporum vindices,
urn:cts:omar:stoa0179.stoa001.omar:5.42.5#tanto ante alios miserandi magis, qui umquam obsessi sunt, quod interclusi a patria obsidebantur omnia sua cernentes in hostium potestate.
urn:cts:omar:stoa0179.stoa001.omar:5.42.6#nec tranquillior nox diem tam foede actum excepit; lux deinde noctem inquietam insecuta est, nec ullum erat tempus, quod a novae semper cladis alicuius spectaculo cessaret.
urn:cts:omar:stoa0179.stoa001.omar:5.42.7#nihil tamen tot onerati atque obruti malis flexerunt animos, quin, etsi omnia flammis ac ruinis aequata vidissent, quamvis inopem parvumque, quem tenebant, collem libertati relictum virtute defenderent;
urn:cts:omar:stoa0179.stoa001.omar:5.42.8#et iam, cum eadem cotidie acciderent, velut adsueti malis abalienaverant ab sensu rerum suarum animos, arma tantum ferrumque in dextris velut solas reliquias spei suae intuentes.
urn:cts:omar:stoa0179.stoa001.omar:5.43.1#Galli quoque per aliquot dies in tecta modo urbis nequiquam bello gesto cum inter incendia ac ruinas captae urbis nihil superesse praeter armatos hostes viderent nequaquam tot cladibus territos nec flexuros ad deditionem animos ni vis adhiberetur, experiri ultima et impetum facere in arcem statuunt.
urn:cts:omar:stoa0179.stoa001.omar:5.43.2#prima luce signo dato multitudo omnis in foro instruitur; inde clamore sublato ac testudine facta subeunt. adversus quos Romani nihil temere nec trepide; ad omnis aditus stationibus firmatis, qua signa ferri videbant, ea robore virorum opposito scandere hostem sinunt, quo successerit magis in arduum, eo pelli posse per proclive facilius rati.
urn:cts:omar:stoa0179.stoa001.omar:5.43.3#medio fere clivo restitere atque inde ex loco superiore, qui prope sua sponte in hostem inferebat, impetu facto strage ac ruina fudere Gallos, ut numquam postea nec pars nec universi temptaverint tale pugnae genus.
urn:cts:omar:stoa0179.stoa001.omar:5.43.4#omissa itaque spe per vim atque arma subeundi obsidionem parant, cuius ad id tempus inmemores et quod in urbe fuerat frumentum incendiis urbis absumpserant, et ex agris per eos ipsos dies raptum omne Veios erat.
urn:cts:omar:stoa0179.stoa001.omar:5.43.5#igitur exercitu diviso partim per finitimos populos praedari placuit, partim obsidere arcem, ut obsidentibus frumentum populatores agrorum praeberent.
urn:cts:omar:stoa0179.stoa001.omar:5.43.6#proficiscentes Gallos ab urbe ad Romanam experiendam virtutem fortuna ipsa Ardeam, ubi Camillus exulabat, duxit;
urn:cts:omar:stoa0179.stoa001.omar:5.43.7#qui maestior ibi fortuna publica quam sua cum dis hominibusque accusandis senesceret, indignando mirandoque, ubi illi viri essent, qui secum Veios Faleriosque cepissent, qui alia bella fortius semper quam felicius gessissent,
urn:cts:omar:stoa0179.stoa001.omar:5.43.8#repente audit Gallorum exercitum adventare atque ideo pavidos Ardeates consultare. nec secus quam divino spiritu tactus cum se in mediam contionem intulisset abstinere suetus ante talibus conciliis,
urn:cts:omar:stoa0179.stoa001.omar:5.44.1#'Ardeates' inquit, 'veteres smici, novi etiam cives mei, quando et vestrum beneficium ita tulit et fortuna hoc eguit mea, nemo vestrum condicionis meae oblitum me huc processisse putet; sed res ac commune periculum cogit quod quisque possit in re trepida praesidii in medium conferre.
urn:cts:omar:stoa0179.stoa001.omar:5.44.2#et quando ego vobis pro tantis vestris in me meritis gratiam referam, si nunc cessavero? aut ubi usus erit mei vobis, si in bello non fuerit? hac arte in patria steti et invictus bello in pace ab ingratis civibus pulsus sum.
urn:cts:omar:stoa0179.stoa001.omar:5.44.3#vobis autem, Ardeates, fortuna oblata est et pro tantis populi Romani beneficiis, quanta ipsi meministis—nec enim exprobranda apud memores sunt—gratiae referendae et huic urbi decus ingens belli ex hoste communi pariendi, qui effuso agmine adventat.
urn:cts:omar:stoa0179.stoa001.omar:5.44.4#gens est, cui natura corpora animosque magna magis quam firma dederit; eo in certamen omne plus terroris quam virium ferunt.
urn:cts:omar:stoa0179.stoa001.omar:5.44.5#argumento sit clades Romana: patentem cepere urbem; ex arce Capitolioque iis exigua resistitur manu; iam obsidionis taedio victi abscedunt vagique per agros palantur.
urn:cts:omar:stoa0179.stoa001.omar:5.44.6#cibo vinoque raptim hausto repleti, ubi nox adpetit, prope rivos aquarum sine munimento, sine stationibus ac custodiis passim ferarum ritu sternuntur nunc ab secundis rebus magis etiam solito incauti.
urn:cts:omar:stoa0179.stoa001.omar:5.44.7#si vobis in animo est tueri moenia vestra nec pati haec omnia Gallorum fieri, prima vigilia capite arma frequentesque me sequimini ad caedem, non ad pugnam. nisi vinctos somno velut pecudes trucidandos tradidero, non recuso eundem Ardeae rerum mearum exitum, quem Romae habui'.
urn:cts:omar:stoa0179.stoa001.omar:5.45.1#aequis iniquisque persuasum erat tantum bello virum neminem usquam ea tempestate esse. contione dimissa corpora curant intenti, quam mox signum daretur. quo dato primo silentio noctis ad portas Camillo praesto fuere.
urn:cts:omar:stoa0179.stoa001.omar:5.45.2#egressi haud procul urbe, sicut praedictum erat, castra Gallorum intuta neglectaque ab omni parte nacti cum ingenti clamore invadunt.
urn:cts:omar:stoa0179.stoa001.omar:5.45.3#nusquam proelium, omnibus locis caedes est; nuda corpora et soluta somno trucidantur. extremos tamen pavor cubilibus suis excitos, quae aut unde vis esset, ignaros in fugam et quosdam in hostem ipsum inprovidos tulit. magna pars in agrum Antiatem delati excursione ab oppidanis in palatos facta circumveniuntur similis in agro Veienti Tuscorum facta strages est,
urn:cts:omar:stoa0179.stoa001.omar:5.45.4#qui urbis iam prope quadringentesimum annum vicinae, oppressae ab hoste invisitato, inaudito, adeo nihil miseriti sunt, ut in agrum Romanum eo tempore incursiones facerent plenique praedae Veios etiam praesidiumque, spem ultimam Romani nominis, in animo habuerint oppugnare.
urn:cts:omar:stoa0179.stoa001.omar:5.45.5#viderant eos milites Romani vagantes per agros et congregato agmine praedam prae se agentis et castra cernebant haud procul Veis posita. inde primum miseratio sui,
urn:cts:omar:stoa0179.stoa001.omar:5.45.6#deinde indignitas atque ex ea ira animos cepit: Etruscisne etiam, a quibus bellum Gallicum in se avertissent, ludibrio esse clades suas? vix temperavere animis,
urn:cts:omar:stoa0179.stoa001.omar:5.45.7#quin extemplo impetum facerent; conpressi a Q. Caedicio centurione, quem sibimet ipsi praefecerant, rem in noctem sustinuere.
urn:cts:omar:stoa0179.stoa001.omar:5.45.8#tantum par Camillo defuit actor; cetera eodem ordine eodemque fortunae eventu gesta. quin etiam ducibus captivis, qui caedi nocturnae superfuerant, ad aliam manum Tuscorum ad salinas profecti nocte insequenti ex inproviso maiorem caedem edidere duplicique victoria orantes Veios redeunt.
urn:cts:omar:stoa0179.stoa001.omar:5.46.1#Romae interim plerumque obsidio segnis et utrimque silentium esse ad id tantum intentis Gallis, ne quis hostium evadere inter stationes posset, cum repente iuvenis Romanus admiratione in se civis hostesque convertit.
urn:cts:omar:stoa0179.stoa001.omar:5.46.2#sacrificium erat statum in Quirinali colle genti Fabiae. ad id faciendum C. Fabius Dorsuo Gabino cinctu, sacra manibus gerens, cum de Capitolio descendisset, per medias hostium stationes egressus, nihil ad vocem cuiusquam terroremve motus,
urn:cts:omar:stoa0179.stoa001.omar:5.46.3#in Quirinalem collem pervenit ibique omnibus sollemniter peractis eadem revertens similiter constanti vultu graduque, satis sperans propitios esse deos, quorum cultum ne mortis quidem metu prohibitus deseruisset, in Capitolium ad suos rediit seu attonitis Gallis miraculo audaciae seu religione etiam motis, cuius haudquaquam neglegens gens est.
urn:cts:omar:stoa0179.stoa001.omar:5.46.4#Veis interim non animi tantum in dies, sed etiam vires crescebant. nec Romanis solum eo convenientibus ex agris, qui aut proelio adverso aut clade captae urbis palati fuerant, sed etiam ex Latio voluntariis confluentibus,
urn:cts:omar:stoa0179.stoa001.omar:5.46.5#ut in parte praedae essent, maturum iam videbatur repeti patriam eripique ex hostium manibus;
urn:cts:omar:stoa0179.stoa001.omar:5.46.6#sed corpori valido caput deerat. locus ipse admonebat Camilli, et magna pars militum erat, qui ductu auspicioque eius res prospere gesserant; et Caedicius negare se commissurum, cur sibi aut deorum aut hominum quisquam imperium finiret potius, quam ipse memor ordinis sui posceret imperatorem.
urn:cts:omar:stoa0179.stoa001.omar:5.46.7#consensu omnium placuit ab Ardea Camillum acciri, sed antea consulto senatu, qui Romae esset; adeo regebat omnia pudor, discriminaque rerum prope perditis rebus servabant.
urn:cts:omar:stoa0179.stoa001.omar:5.46.8#ingenti periculo transeundum per hostium custodias erat. ad eam rem Pontius Cominius, inpiger iuvenis, operam pollicitus incubans cortici secundo Tiberi ad urbem defertur.
urn:cts:omar:stoa0179.stoa001.omar:5.46.9#inde, qua proximum fuit a ripa, per praeruptum eoque neglectum hostium custodia saxum in Capitolium evadit et ad magistratus ductus mandata exercitus edit.
urn:cts:omar:stoa0179.stoa001.omar:5.46.10#accepto inde senatus consulto, uti comitiis curiatis revocatus de exilio iussu populi Camillus dictator extemplo diceretur militesque haberent imperatorem, quem vellent, eadem degressus nuntius Veios contendit;
urn:cts:omar:stoa0179.stoa001.omar:5.46.11#missique Ardeam legati ad Camillum Veios eum perduxere, seu quod magis credere libet non prius profectum ab Ardea, quam conpererit legem latam, quod nec iniussu populi mutari finibus posset nec nisi dictator dictus auspicia in exercitu habere. lex curiata lata est dictatorque absens dictus.
urn:cts:omar:stoa0179.stoa001.omar:5.47.1#dum haec Veis agebantur, interim arx Romae Capitoliumque in ingenti periculo fuit.
urn:cts:omar:stoa0179.stoa001.omar:5.47.2#namque Galli seu vestigio notato humano, qua nuntius a Veis pervenerat, seu sua sponte animadverso ad Carmentis saxo ascensu aequo, nocte sublustri, cum primo inermem, qui temptaret viam, praemisissent, tradentes inde arma,
urn:cts:omar:stoa0179.stoa001.omar:5.47.3#ubi quid iniqui esset, alterni innixi sublevantesque in vicem et trahentes alii alios, prout postularet locus, tanto silentio in summum evasere, ut non custodes solum fallerent, sed ne canes quidem, sollicitum animal ad nocturnos strepitus, excitarent. anseres non fefellere,
urn:cts:omar:stoa0179.stoa001.omar:5.47.4#quibus sacris Iunonis in summa inopia cibi tamen abstinebatur. quae res saluti fuit; namque clangore eorum alarumque crepitu excitus M. Manlius, qui triennio ante consul fuerat, vir belle egregius, armis arreptis simul ad arma ceteros ciens vadit et, dum ceteri trepidant, Gallum, qui iam in summo constiterat, umbone ictum deturbat.
urn:cts:omar:stoa0179.stoa001.omar:5.47.5#cuius casus prolapsi cum proximos sterneret, trepidantes alios armisque omissis saxa, quibus adhaerebant, manibus amplexos trucidat. iamque et alii congregati telis missilibusque saxis proturbare hostes, ruinaque tota prolapsa acies in praeceps deferri.
urn:cts:omar:stoa0179.stoa001.omar:5.47.6#sedato deinde tumultu reliquum noctis, quantum in turbatis mentibus poterat, cum praeteritum quoque periculum sollicitaret, quieti datum est.
urn:cts:omar:stoa0179.stoa001.omar:5.47.7#luce orta vocatis classico ad concilium militibus ad tribunos, cum et recte et perperam facto pretium deberetur, Manlius primum ob virtutem laudatus donatusque non ab tribunis solum militum, sed consensu etiam militari;
urn:cts:omar:stoa0179.stoa001.omar:5.47.8#cui universi selibras farris et quartarios vini ad aedes eius, quae in arce erant, contulerunt, rem dictu parvam, ceterum inopia fecerat eam argumentum ingens caritatis, cum se quisque victu suo fraudans detractum corpori atque usibus necessariis ad honorem unius viri conferret.
urn:cts:omar:stoa0179.stoa001.omar:5.47.9#tum vigiles eius loci, qua fefellerat ascendens hostis, citati; et cum in omnes more militari se animadversurum Q. Sulpicius tribunus militum pronuntiasset,
urn:cts:omar:stoa0179.stoa001.omar:5.47.10#consentiente clamore militum in unum vigilem conicientium culpam deterritus a ceteris abstinuit, reum haud dubium eius noxae adprobantibus cunctis de saxo deiecit.
urn:cts:omar:stoa0179.stoa001.omar:5.47.11#inde intentiores utrimque custodiae esse, et apud Gallos, quia vulgatum erat inter Veios Romamque nuntios commeare, et apud Romanos ab nocturne periculi memoria.
urn:cts:omar:stoa0179.stoa001.omar:5.48.1#sed ante omnia obsidionis bellique mala fames utrumque exercitum urgebat,
urn:cts:omar:stoa0179.stoa001.omar:5.48.2#Gallos pestilentia etiam, cum loco iacente inter tumulos castra habentes tum ab incendiis torrido et vaporis pleno cineremque, non pulverem modo ferente, cum quid venti motum esset.
urn:cts:omar:stoa0179.stoa001.omar:5.48.3#quorum intolerantissima gens umorique ac frigori adsueta, cum aestu et angore vexata vulgatis velut in pecua morbis morerentur, iam pigritia singulos sepeliendi promiscue acervatos cumulos hominum urebant; bustorumque inde Gallicorum nomine insignem locum fecere. indutiae deinde cum Romanis factae
urn:cts:omar:stoa0179.stoa001.omar:5.48.4#et conloquia permissu imperatorum habita; in quibus cum identidem Galli famem obicerent eaque necessitate ad deditionem vocarent, dicitur avertendae eius opinionis causa multis locis panis de Capitolio iactatus esse in hostium stationes.
urn:cts:omar:stoa0179.stoa001.omar:5.48.5#sed iam neque dissimulari neque ferri ultra fames poterat. itaque dum dictator dilectum per se Ardeae habet, magistrum equitum L. Valerium a Veis adducere exercitum iubet, parat instruitque, quibus haud inpar adoriatur hostes,
urn:cts:omar:stoa0179.stoa001.omar:5.48.6#interim Capitolinus exercitus stationibus vigiliisque fessus superatis tamen humanis omnibus malis, cum famem unam natura vinci non sineret,
urn:cts:omar:stoa0179.stoa001.omar:5.48.7#diem de die prospectans, ecquod auxilium ab dictatore appareret, postremo spe quoque iam, non solum cibo deficiente et, cum stationes procederent, prope obruentibus infirmum corpus armis vel dedi vel redimi se, quacumque pactione possent, iussit iactantibus non obscure Gallis haud magna mercede se ad duci posse, ut obsidionem relinquant.
urn:cts:omar:stoa0179.stoa001.omar:5.48.8#tum senatus habitus tribunisque militum negotium datum, ut paciscerentur, inde inter Q. Sulpicium tribunum militum et Brennum, regulum Gallorum, conloquio transacta res, et mille pondo auri pretium populi gentibus mox imperaturi factum.
urn:cts:omar:stoa0179.stoa001.omar:5.48.9#rei foedissimae per se adiecta indignitas est: pondera ab Gallis adlata iniqua, et tribuno recusante additus ab insolente Gallo ponderi gladius auditaque intoleranda Romanis vox: vae victis.
urn:cts:omar:stoa0179.stoa001.omar:5.49.1#sed diique et homines prohibuere redemptos vivere Romanos. nam forte quadam, priusquam infanda merces perficeretur, per altercationem nondum omni auro appenso dictator intervenit auferrique aurum de medio et Gallos summoveri iubet.
urn:cts:omar:stoa0179.stoa001.omar:5.49.2#cum illi renitentes pactos dicerent sese, negat eam pactionem ratam esse, quae, postquam ipse dictator creatus esset, iniussu suo ab inferioris iuris magistrate facta esset, denuntiatque Gallis, ut se ad proelium expediant.
urn:cts:omar:stoa0179.stoa001.omar:5.49.3#suos in acervum conicere sarcinas et arma aptare ferroque, non auro recuperare patriam iubet in conspectu habentis fana deum et coniuges et liberos et solum patriae deforme belli malis et omnia, quae defendi repetique et ulcisci fas sit.
urn:cts:omar:stoa0179.stoa001.omar:5.49.4#instruit deinde aciem, ut loci natura patiebatur, in semirutae solo urbis et natura inaequali et omnia, quae arte belli secunda suis eligi praepararive poterant, providit.
urn:cts:omar:stoa0179.stoa001.omar:5.49.5#Galli nova re trepidi arma capiunt iraque magis quam consilio in Romanos incurrunt. iam verterat fortuna, iam deorum opes humanaque consilia rem Romanam adiuvabant. igitur primo concursu haud maiore momento fusi Galli sunt, quam ad Aliam vicerant.
urn:cts:omar:stoa0179.stoa001.omar:5.49.6#iustiore altero deinde proelio ad octavum lapidem Gabina via, quo se ex fuga contulerant, eiusdem ductu auspicioque Camilli vincuntur. ibi caedes omnia obtinuit; castra capiuntur, et ne nuntius quidem cladis relictus.
urn:cts:omar:stoa0179.stoa001.omar:5.49.7#dictator recuperata ex hostibus patria triumphans in urbem redit interque iocos militaris, quos inconditos iaciunt, Romulus ac parens patriae conditorque alter urbis haud vanis laudibus appellabatur.
urn:cts:omar:stoa0179.stoa001.omar:5.49.8#Servatam deinde bello patriam iterum in pace haud dubie servavit, cum prohibuit migrari Veios et tribunis rem intentius agentibus post incensam urbem et per se inclinata magis plebe ad id consilium;
urn:cts:omar:stoa0179.stoa001.omar:5.49.9#eaque causa fuit non abdicandae post triumphum dictaturae senatu obsecrante, ne rem publicam in incerto relinqueret statu.
urn:cts:omar:stoa0179.stoa001.omar:5.50.1#omnium primum, ut erat diligentissimus religionum cultor,
urn:cts:omar:stoa0179.stoa001.omar:5.50.2#quae ad deos inmortalis pertinebant, rettulit et senatus consultum facit, fana omnia, quoad ea hostis possedisset, restituerentur expiarenturque expiatioque eorum in libris per duumviros quaereretur; cum Caeritibus hospitium publice fieret,
urn:cts:omar:stoa0179.stoa001.omar:5.50.3#quod sacra populi Romani ac sacerdotes recepissent beneficioque eius populi non intermissus honos deum inmortalium esset;
urn:cts:omar:stoa0179.stoa001.omar:5.50.4#ludi Capitolini fierent, quod Iuppiter optimus maximus suam sedem atque arcem populi Romani in re trepida tutatus esset, collegiumque ad eam rem M. Furius dictator constitueret ex eis, qui in Capitolio atque arce habitarent.
urn:cts:omar:stoa0179.stoa001.omar:5.50.5#expiandae etiam vocis nocturnae, quae nuntia cladis ante bellum Gallicum audita neglectaque esset, mentio inlata iussumque templum in Nova via Aio Locutio fieri.
urn:cts:omar:stoa0179.stoa001.omar:5.50.6#aurum, quod Gallis ereptum erat quodque ex aliis templis inter trepidationem in Iovis cellam conlatum, cum, quo referri oporteret, confusa memoria esset, sacrum omne iudicatum et sub Iovis sella poni iussum.
urn:cts:omar:stoa0179.stoa001.omar:5.50.7#iam ante in eo religio civitatis apparuerat, quod, cum in publico deesset aurum, ex quo summa pactae mercedis Gallis confieret, a matronis conlatum acceperant, ut sacro auro abstineretur. matronis gratiae actae honosque additus, ut earum sicut virorum post mortem sollemnis laudatio esset.
urn:cts:omar:stoa0179.stoa001.omar:5.50.8#his peractis, quae ad deos pertinebant quaeque per senatum agi poterant, tum demum agitantibus tribunis plebem adsiduis contionibus, ut relictis ruinis in urbem paratam Veios transmigrarent, in contionem universe senatu prosequente escendit atque ita verba fecit:
urn:cts:omar:stoa0179.stoa001.omar:5.51.1#'adeo mihi acerbae sunt, Quirites, contentiones cum tribunis plebis, ut nec tristissimi exilii solacium aliud habuerim, quoad Ardeae vixi, quam quod procul ab his certaminibus eram, et ob eadem haec non, si milies senatus consulto populique iussu revocaretis, rediturus umquam fuerim.
urn:cts:omar:stoa0179.stoa001.omar:5.51.2#nec nunc me, ut redirem, mea voluntas mutata, sed vestra fortuna perpulit; quippe, ut in sua sede maneret patria, id agebatur, non ut ego utique in patria essem. et nunc quiescerem ac tacerem libenter, nisi haec quoque pro patria dimicatio esset, cui deesse, quoad vita suppetat, aliis turpe, Camillo etiam nefas est.
urn:cts:omar:stoa0179.stoa001.omar:5.51.3#quid enim repetiimus, quid obsessam ex hostium manibus eripuimus, si reciperatam ipsi deserimus? et cum victoribus Gallis, capta tota urbe Capitolium tamen atque arcem diique et homines Romani tenuerint et ibi habitaverint, victoribus Romanis, recuperata urbe arx quoque et Capitolium deseretur, et plus vastitatis huic urbi secunda nostra fortuna faciet, quam adversa fecit?
urn:cts:omar:stoa0179.stoa001.omar:5.51.4#equidem, si nobis cum urbe simul positae traditaeque per manus religiones nullae essent, tamen tam evidens numen hac tempestate rebus adfuit Romanis, ut omnem neglegentiam divini cultus exemptam hominibus putem.
urn:cts:omar:stoa0179.stoa001.omar:5.51.5#intuemini enim horum deinceps annorum vel secundas res vel adversas; invenietis omnia prospera evenisse sequentibus deos, adversa spernentibus.
urn:cts:omar:stoa0179.stoa001.omar:5.51.6#iam omnium primum Veiens bellum—per quot annos quanto labore gestum — non ante cepit finem, quam monitu deorum aqua ex lacu Albano emissa est.
urn:cts:omar:stoa0179.stoa001.omar:5.51.7#quid haec tandem urbis nostrae clades nova? num ante exorta est, quam spreta vox caelo emissa de adventu Gallorum, quam gentium ius ab legatis nostris violatum, quam a nobis, cum vindicari deberet, eadem neglegentia deorum praetermissum?
urn:cts:omar:stoa0179.stoa001.omar:5.51.8#igitur victi captique ac redempti tantum poenarum dis hominibusque dedimus, ut terrarum orbi documento essemus.
urn:cts:omar:stoa0179.stoa001.omar:5.51.9#adversae deinde res admonuerunt religionum, confugimus in Capitolium ad deos, ad sedem Iovis optimi maximi; sacra in ruina rerum nostrarum alia terra celavimus, alia avecta in finitimas urbes amovimus ab hostium oculis; deorum cultum deserti ab dis hominibusque tamen non intermisimus.
urn:cts:omar:stoa0179.stoa001.omar:5.51.10#reddidere igitur patriam et victoriam et antiquum belli decus amissum et in hostes, qui caeci avaritia in pondere auri foedus ac fidem fefellerunt, verterunt terrorem fugamque et caedem.
urn:cts:omar:stoa0179.stoa001.omar:5.52.1#haec culti neglectique numinis tanta momenta in rebus humanis cernentes ecquid sentitis, Quirites, quantum vixdum e naufragiis prioris culpae cladisque emergentes paremus nefas?
urn:cts:omar:stoa0179.stoa001.omar:5.52.2#urbem auspicato inauguratoque conditam habemus; nullus locus in ea non religionum deorumque est plenus; sacrificiis sollemnibus non dies magis stati quam loca sunt, in quibus fiant.
urn:cts:omar:stoa0179.stoa001.omar:5.52.3#hos omnes deos publicos privatosque, Quirites, deserturi estis? quam par vestrum factum ei est, quod in obsidione nuper in egregio adulescente C. Fabio non minore hostium admiratione quam vestra conspectum est, cum inter Gallica tela degressus ex arce sollemne Fabiae gentis in colle Quirinali obiit?
urn:cts:omar:stoa0179.stoa001.omar:5.52.4#an gentilicia sacra ne in bello quidem intermitti, publica sacra et Romanos deos etiam in pace deseri placet et pontifices flaminesque neglegentiores publicarum religionum esse, quam privatus in sollemni gentis fuerit?
urn:cts:omar:stoa0179.stoa001.omar:5.52.5#forsitan aliquis dicat aut Veis ea nos facturos aut huc inde missuros sacerdotes nostros, qui faciant; quorum neutrum fieri salvis caerimoniis potest.
urn:cts:omar:stoa0179.stoa001.omar:5.52.6#et ne omnia generatim sacra omnesque percenseam deos, in Iovis epulo num alibi quam in Capitolio pulvinar suscipi potest?
urn:cts:omar:stoa0179.stoa001.omar:5.52.7#quid de aeternis Vestae ignibus signoque, quod imperii pignus custodia eius templi tenetur, loquar? quid de ancilibus vestris, Mars Gradive tuque, Quirine pater? haec omnia in profano deseri placet sacra aequalia urbi, quaedam vetustiora origine urbis? et videte, quid inter nos ac maiores intersit.
urn:cts:omar:stoa0179.stoa001.omar:5.52.8#illi sacra quaedam in monte Albano Laviniique nobis facienda tradiderunt. an ex hostium urbibus Romam ad nos transferri sacra religiosum fuit, hinc sine piaculo in hostium urbem Veios transferemus? Recordamini,
urn:cts:omar:stoa0179.stoa001.omar:5.52.9#agite dum, quotiens sacra instaurentur, quia aliquid ex patrio ritu neglegentia casuve praetermissum est. modo quae res post prodigium Albani lacus nisi instauratio sacrorum auspiciorumque renovatio adfectae Veienti bello rei publicae remedio fuit?
urn:cts:omar:stoa0179.stoa001.omar:5.52.10#at etiam, tamquam veterum religionum memores, et peregrinos deos transtulimus Romam et instituimus novos. Iuno regina transvecta a Veis nuper in Aventino quam insigni ob excellens matronarum studium celebrique dedicata est die!
urn:cts:omar:stoa0179.stoa001.omar:5.52.11#Aio Locutio templum propter caelestem vocem exauditam in Nova via iussimus fieri;
urn:cts:omar:stoa0179.stoa001.omar:5.52.12#Capitolinos ludos sollemnibus aliis addidimus collegiumque ad id novum auctore senatu condidimus; quid horum opus fuit suscipi, si una cum Gallis urbem Romanam relicturi fuimus, si non voluntate mansimus in Capitolio per tot menses obsidionis, sed ab hostibus metu retenti sumus? de sacris loquimur et de templis;
urn:cts:omar:stoa0179.stoa001.omar:5.52.13#quid tandem de sacerdotibus? nonne in mentem venit, quantum piaculi comittatur? Vestalibus nempe una illa sedes est, ex qua eas nihil umquam praeterquam urbs capta movit; flamini Diali noctem unam manere extra urbem nefas est;
urn:cts:omar:stoa0179.stoa001.omar:5.52.14#hos Veientis pro Romanis facturi estis sacerdotes, et Vestales tuae te deserent, Vesta, et flamen peregre habitando in singulas noctes tantum sibi reique publicae piaculi contrahet? quid?
urn:cts:omar:stoa0179.stoa001.omar:5.52.15#alia, quae auspicato agimus omnia fere intra pomerium, cui oblivioni aut cui neglegentiae damus? comitia curiata,
urn:cts:omar:stoa0179.stoa001.omar:5.52.16#quae rem militarem continent, comitia centuriata, quibus consules tribunosque militaris creatis, ubi auspicato, nisi ubi adsolent, fieri possunt? Veiosne haec transferemus?
urn:cts:omar:stoa0179.stoa001.omar:5.52.17#an comitiorum causa populus tanto incommodo in desertam hanc ab dis hominibusque urbem conveniet?
urn:cts:omar:stoa0179.stoa001.omar:5.53.1#at enim apparet quidem pollui omnia nec ullis piaculis expiari posse, sed res ipsa cogit vastam incendiis ruinisque relinquere urbem et ad integra omnia Veios migrare nec hic aedificando inopem plebem vexare.
urn:cts:omar:stoa0179.stoa001.omar:5.53.2#hanc autem iactari magis causam quam veram esse, ut ego non dicam, apparere vobis, Quirites, puto, qui meministis ante Gallorum adventum salvis tectis publicis privatisque, stante incolumi urbe hanc eandem rem actam esse, ut Veios transmigraremus.
urn:cts:omar:stoa0179.stoa001.omar:5.53.3#et videte, quantum inter meam sententiam vestramque intersit, tribuni. vos, etiamsi tunc faciendum non fuerit, nunc utique faciendum putatis; ego contra—nec id mirati sitis, priusquam, quale sit, audieritis—, etiamsi tum migrandum fuisset incolumi tota urbe, nunc has ruinas relinquendas non censerem.
urn:cts:omar:stoa0179.stoa001.omar:5.53.4#quippe tum causa nobis in urbem captam migrandi victoria esset, gloriosa nobis ac posteris nostris; nunc haec migratio nobis misera ac turpis, Gallis gloriosa est.
urn:cts:omar:stoa0179.stoa001.omar:5.53.5#non enim reliquisse victores, sed amisisse victi patriam videbimur: hoc ad Aliam fuga, hoc capta urbs, hoc circumsessum Capitolium necessitatis inposuisse, ut desereremus penatis nostros exiliumque ac fugam nobis ex eo loco conscisceremus, quem tueri non possemus. et Galli evertere potuerunt Romam, Romani restituere non uidebuntur potuisse?
urn:cts:omar:stoa0179.stoa001.omar:5.53.6#quid restat, nisi ut, si iam novis copiis veniant—constat enim vix credibilem multitudinem esse—et habitare in capta ab se, deserta a vobis hac urbe velint, sinatis?
urn:cts:omar:stoa0179.stoa001.omar:5.53.7#quid? si non Galli hoc, sed veteres hostes vestri, Aequi Volscive, faciant, ut commigrent Romam, velitisne illos Romanos, vos Veientes esse? an malitis hanc solitudinem vestram quam urbem hostium esse? non equidem video, quid magis nefas sit. haec scelera, quia piget aedificare, haec dedecora pati parati estis? si tota urbe nullum melius ampliusve tectum fieri possit,
urn:cts:omar:stoa0179.stoa001.omar:5.53.8#quam casa illa conditoris est nostri, non in casis ritu pastorum agrestiumque habitare est satius inter sacra penatesque nostros quam exulatum publice ire?
urn:cts:omar:stoa0179.stoa001.omar:5.53.9#maiores nostri, convenae pastoresque, cum in his locis nihil praeter silvas paludesque esset, novam urbem tam brevi aedificarunt; nos Capitolio atque arce incolumi, stantibus templis deorum aedificare incensa piget? et quod singuli facturi fuimus, si aedes nostrae deflagrassent, hoc in publico incendio universi recusamus facere?
urn:cts:omar:stoa0179.stoa001.omar:5.54.1#quid tandem? si fraude, si casu Veis incendium ortum sit ventoque, ut fieri potest, diffusa flamma magnam partem urbis absumat, Fidenas inde aut Gabios aliamve quam urbem quaesituri sumus, quo transmigremus?
urn:cts:omar:stoa0179.stoa001.omar:5.54.2#adeo nihil tenet solum patriae nec haec terra, quam matrem appellamus, sed in superficie tignisque caritas nobis patriae pendet?
urn:cts:omar:stoa0179.stoa001.omar:5.54.3#equidem fatebor vobis, etsi minus iniuriae vestrae meaeque calamitatis meminisse iuvat: cum abessem, quotienscumque patria in mentem veniret, haec omnia occurrebant, colles campique et Tiberis et adsueta oculis regio et hoc caelum, sub quo natus educatusque essem; quae vos, Quirites, nunc moveant potius caritate sua, ut maneatis in sede vestra, quam postea, cum reliqueritis eam, macerent desiderio.
urn:cts:omar:stoa0179.stoa001.omar:5.54.4#non sine causa dii hominesque hunc urbi condendae locum clegerunt, saluberrimos colles, flumen opportunum, quo ex mediterraneis locis fruges devehantur, quo maritimi commeatus accipiantur, mare vicinum ad commoditates nec expositum nimia propinquitate ad pericula classium externarum, regionem Italiae mediam, ad incrementum urbis natum unice locum.
urn:cts:omar:stoa0179.stoa001.omar:5.54.5#argumento est ipsa magnitudo tam novae urbis. trecentesimus sexagesimus quintus annus urbis, Quirites, agitur; inter tot veterrimos populos tam diu bella geritis, cum interea, ne singulas loquar urbes, non coniuncti cum Aequis Volsci, tot tam valida oppida, non universa Etruria tantum terra marique pollens atque inter duo maria latitudinem obtinens Italiae bello vobis par est.
urn:cts:omar:stoa0179.stoa001.omar:5.54.6#quod cum ita sit, quae, malum, ratio est expertis ea alia experiri, cum, iam ut virtus vestra transire alio possit, fortuna certe loci huius transferri non possit? hic Capitolium est,
urn:cts:omar:stoa0179.stoa001.omar:5.54.7#ubi quondam capite humano invento responsum est eo loco caput rerum summamque imperii fore; hic cum augurato liberaretur Capitolium, Iuuentas Terminusque maxime gaudio patrum vestrorum moveri se non passi; hic Vestae ignes, hic ancilia caelo demissa, hic omnes propitii manentibus vobis dei'.
urn:cts:omar:stoa0179.stoa001.omar:5.55.1#Movisse Camillus cum alia oratione tum ea, quae ad religiones pertinebat, maxime dicitur; sed rem dubiam decrevit vox opportune emissa, quod, cum senatus post paulo de his rebus in curia Hostilia haberetur cohortesque ex praesidiis revertentes forte agmine forum transirent, centurio in comitio exclamavit: signifer, statue signum;
urn:cts:omar:stoa0179.stoa001.omar:5.55.2#hic manebimus optime'. qua voce audita et senatus accipere se omen ex curia egressus conclamavit et plebs circumfusa adprobavit. antiquata deinde lege promiscue urbs aedificari coepta. tegula publice praebita est;
urn:cts:omar:stoa0179.stoa001.omar:5.55.3#saxi materiaeque caedendae, unde quisque vellet, ius factum praedibus acceptis eo anno aedificia perfecturos.
urn:cts:omar:stoa0179.stoa001.omar:5.55.4#festinatio curam exemit vicos derigendi, dum omisso sui alienique discrimine in vacuo aedificant.
urn:cts:omar:stoa0179.stoa001.omar:5.55.5#ea est causa, ut veteres cloacae primo per publicum ductae nunc privata passim subeant tecta formaque urbis sit occupatae magis quam divisae similis.
urn:cts:omar:stoa0179.stoa001.omar:6.1.1#quae ab condita urbe Roma ad captam urbem eandem Romani sub regibus primum, consulibus deinde ac dictatoribus decemvirisque ac tribunis consularibus gessere, foris bella, domi seditiones, quinque libris exposui,
urn:cts:omar:stoa0179.stoa001.omar:6.1.2#res cum vetustate nimia obscuras, velut quae magno ex intervallo loci vix cernuntur, tum quod parvae et rarae per eadem tempora litterae fuere, una custodia fidelis memoriae rerum gestarum, et quod, etiam si quae in commentariis pontificum aliisque publicis privatisque erant monumentis, incensa urbe pleraeque interiere.
urn:cts:omar:stoa0179.stoa001.omar:6.1.3#clariora deinceps certioraque ab secunda origine velut ab stirpibus laetius feraciusque renatae urbis gesta domi militiaeque exponentur.
urn:cts:omar:stoa0179.stoa001.omar:6.1.4#ceterum primo, quo adminiculo erecta erat, eodem innixa, M. Furio principe, stetit, neque eum abdicare se dictatura nisi anno circumacto passi sunt.
urn:cts:omar:stoa0179.stoa001.omar:6.1.5#comitia in insequentem annum tribunos habere, quorum in magistratu capta urbs esset, non placuit; res ad interregnum rediit.
urn:cts:omar:stoa0179.stoa001.omar:6.1.6#cum civitas in opere ac labore adsiduo reficiendae urbis teneretur, interim Q. Fabio, simul primum magistratu abiit, ab Cn. Marcio tribuno plebis dicta dies est, quod legatus in Gallos, ad quos missus erat orator, contra ius gentium pugnasset;
urn:cts:omar:stoa0179.stoa001.omar:6.1.7#cui iudicio eum mors adeo opportuna, ut voluntariam magna pars crederet, subtraxit. interregnum initum;
urn:cts:omar:stoa0179.stoa001.omar:6.1.8#P. Cornelius Scipio interrex fuit, post eum M. Furius Camillus iterum. is tribunos militum consulari potestate creat L. Valerium Publicolam iterum, L. Verginium, P. Cornelium, A. Manlium, L. Aemilium, L. Postumium.
urn:cts:omar:stoa0179.stoa001.omar:6.1.9#hi ex interregno cum extemplo magistratum inissent, nulla de re prius quam de religionibus senatum consuluere.
urn:cts:omar:stoa0179.stoa001.omar:6.1.10#in primis foedera ac leges—erant autem eae duodecim tabulae et quaedam regiae leges—conquiri, quae conparerent, iusserunt. alia ex eis edita etiam in vulgus; quae autem ad sacra pertinebant, a pontificibus maxime, ut religione obstrictos haberent multitudinis animos, suppressa.
urn:cts:omar:stoa0179.stoa001.omar:6.1.11#tum de diebus religiosis agitari coeptum, diemque a. d. quintum decimum kal. Sextiles, duplici clade insignem, quo die ad Cremeram Fabii caesi, quo deinde ad Aliam cum exitio urbis foede pugnatum, a posteriore clade Alliensem appellarunt insignemque religione rei ullius publice privatimque agendae fecerunt.
urn:cts:omar:stoa0179.stoa001.omar:6.1.12#quidam, quod postridie idus Quinctiles non litasset Sulpicius tribunus militum neque inventa pace deum post diem tertium obiectus hosti exercitus Romanus esset, etiam postridie idus rebus divinis supersederi iussum; inde, ut postridie kalendas quoque ac nonas eadem religio esset, traditum putant.
urn:cts:omar:stoa0179.stoa001.omar:6.2.1#nec diu licuit quietis consilia erigendae ex tam gravi casu rei publicae secum agitare.
urn:cts:omar:stoa0179.stoa001.omar:6.2.2#hinc Volsci, veteres hostes, ad extinguendum nomen Romanum arma ceperant; hinc Etruriae principum ex omnibus populis coniurationem de bello ad fanum Voltumnae factam mercatores adferebant.
urn:cts:omar:stoa0179.stoa001.omar:6.2.3#novus quoque terror accesserat defectionis Latinorum Hernicorumque, qui post pugnam ad lacum Regillum factam per annos prope centum numquam ambigua fide in amicitia populi Romani fuerant. Itaque,
urn:cts:omar:stoa0179.stoa001.omar:6.2.4#cum tanti undique terrores circumstarent appareretque omnibus non odio solum apud hostis sed contemptu etiam inter socios nomen Romanum laborare,
urn:cts:omar:stoa0179.stoa001.omar:6.2.5#placuit eiusdem auspiciis defendi rem publicam, cuius recuperata esset, dictatoremque dici M. Furium Camillum.
urn:cts:omar:stoa0179.stoa001.omar:6.2.6#is dictator C. Servilium Ahalam magistrum equitum dixit iustitioque indicto dilectum iuniorum habuit ita, ut seniores quoque, quibus aliquid roboris superesset, in verba sua iuratos centuriaret.
urn:cts:omar:stoa0179.stoa001.omar:6.2.7#exercitum conscriptum armatumque trifariam divisit.
urn:cts:omar:stoa0179.stoa001.omar:6.2.8#partem unam in agro Veiente Etruriae opposuit, alteram ante urbem castra locare iussit; tribuni militum his A. Manlius, illis, qui adversus Etruscos mittebantur, L. Aemilius praepositus; tertiam partem ipse ad Volscos duxit nec procul a Lanuvio—ad Mecium is locus dicitur—castra oppugnare est adortus. quibus ab contemptu,
urn:cts:omar:stoa0179.stoa001.omar:6.2.9#quod prope omnem deletam a Gallis Romanam iuventutem crederent, ad bellum profectis tantum Camillus auditus imperator terroris intulerat, ut vallo se ipsi, vallum congestis arboribus saepirent, ne qua intrare ad munimenta hostis posset. quod ubi animadvertit Camillus,
urn:cts:omar:stoa0179.stoa001.omar:6.2.10#ignem in obiectam saepem conici iussit, et forte erat vis magna venti versa in hostem;
urn:cts:omar:stoa0179.stoa001.omar:6.2.11#itaque non aperuit solum incendio viam, sed flammis in castra tendentibus vapore etiam ac fumo crepituque viridis materiae flagrantis ita consternavit hostes, ut minor moles superantibus vallum militibus munitum in castra Volscorum Romanis fuerit, quam transcendentibus saepem incendio absumptan fuerat.
urn:cts:omar:stoa0179.stoa001.omar:6.2.12#fusis hostibus caesisque cum castra impetu cepisset dictator, praedam militi dedit quo minus speratam minime largitore duce, eo militi gratiorem,
urn:cts:omar:stoa0179.stoa001.omar:6.2.13#persecutus deinde fugientes cum omnem Volscum agrum depopulatus esset, ad deditionem Volscos septuagesimo demum anno subegit.
urn:cts:omar:stoa0179.stoa001.omar:6.2.14#victor ex Volscis in Aequos transiit et ipsos bellum molientes; exercitum eorum ad Bolas oppressit nec castra modo sed urbem etiam adgressus impetu primo cepit.
urn:cts:omar:stoa0179.stoa001.omar:6.3.1#cum in ea parte, in qua caput rei Romanae Camillus erat, ea fortuna esset, aliam in partem terror ingens ingruerat.
urn:cts:omar:stoa0179.stoa001.omar:6.3.2#Etruria prope omnis armata Sutrium, socios populi Romani, obsidebat; quorum legati opem rebus adfectis orantes cum senatum adissent, decretum tulere, ut dictator primo quoque tempore auxilium Sutrinis ferret.
urn:cts:omar:stoa0179.stoa001.omar:6.3.3#cuius spei moram cum pati fortuna obsessorum non potuisset confectaque paucitas oppidanorum opere, vigiliis, vulneribus, quae semper eosdem urgebant, per pactionem urbe hostibus tradita inermis cum singulis emissa vestimentis miserabili agmine penates relinqueret, eo forte tempore Camillus cum exercitu Romano intervenit.
urn:cts:omar:stoa0179.stoa001.omar:6.3.4#cui cum se maesta turba ad pedes prouoluisset principumque orationem necessitate ultima expressam fetus mulierum ac puerorum, qui exilii comites trahebantur, excepisset, parcere lamentis Sutrinos iussit; Etruscis se luctum lacrimasque ferre.
urn:cts:omar:stoa0179.stoa001.omar:6.3.5#sarcinas inde deponi Sutrinosque ibi considere modico praesidio relicto, arma secum militem ferre iubet. ita expedito exercitu profectus ad Sutrium, id quod rebatur, soluta omnia rebus, at fit, secundis invenit, nullam stationem ante moenia, patentes portas, victorem vagum praedam ex hostium tectis egerentem. iterum igitur eodem die Sutrium capitur;
urn:cts:omar:stoa0179.stoa001.omar:6.3.6#victores Etrusci passim trucidantur ab novo hoste, neque se conglobandi coeundique in unum aut arma capiundi datur spatium.
urn:cts:omar:stoa0179.stoa001.omar:6.3.7#cum pro se quisque tenderent ad portas, si qua forte se in agros eicere possent, clausas—id enim primum dictator imperaverat—portas inveniunt. inde alii arma capere,
urn:cts:omar:stoa0179.stoa001.omar:6.3.8#alii, quos forte armatos tumultus occupaverat, convocare suos, ut proelium inirent; quod accensum ab desperatione hostium fuisset, ni praecones per urbem dimissi poni arma et parci inermi iussissent nec praeter armatos quemquam violari.
urn:cts:omar:stoa0179.stoa001.omar:6.3.9#tum etiam quibus animi in spe ultima obstinati ad decertandum fuerant, postquam data spes vitae est, iactare passim arma inermesque, quod tutius fortuna fecerat, se hosti offerre.
urn:cts:omar:stoa0179.stoa001.omar:6.3.10#magna multitudo in custodias divisa; oppidum ante noctem redditum Sutrinis inviolatum integrumque ab omni clade belli, quia non vi captum, sed traditum per condiciones fuerat.
urn:cts:omar:stoa0179.stoa001.omar:6.4.1#Camillus in urbem triumphans rediit trium simul bellorum victor.
urn:cts:omar:stoa0179.stoa001.omar:6.4.2#longe plurimos captivos ex Etruscis ante currum duxit, quibus sub hasta venumdatis tantum aeris redactum est, ut pretio pro auro matronis persoluto ex eo, quod supererat, tres paterae aureae factae sint,
urn:cts:omar:stoa0179.stoa001.omar:6.4.3#quas cum titulo nominis Camilli ante Capitolium incensum in Iovis cella constat ante pedes Iunonis positas fuisse.
urn:cts:omar:stoa0179.stoa001.omar:6.4.4#eo anno in civitatem accepti, qui Veientium Capenatiumque ac Faliscorum per ea bella transfugerant ad Romanos, agerque his novis civibus adsignatus. revocati quoque in urbem senatus consulto a Veis,
urn:cts:omar:stoa0179.stoa001.omar:6.4.5#qui aedificandi Romae pigritia, occupatis ibi vacuis tectis, Veios se contulerant. et primo fremitus fuit aspernantium imperium; dies deinde praestituta capitalisque poena, qui non remigrasset Romam, ex ferocibus universis singulos, metu suo quemque, oboedientes fecit. et Roma cum frequentia crescere,
urn:cts:omar:stoa0179.stoa001.omar:6.4.6#tum tota simul exsurgere aedificiis et re publica inpensas adiuvante et aedilibus velut publicum exigentibus opus et ipsis privatis—admonebat enim desiderium usus—festinantibus ad effectum operis; intraque annum nova urbs stetit.
urn:cts:omar:stoa0179.stoa001.omar:6.4.7#exitu anni comitia tribunorum militum consulari potestate habita. creati T. Quinctius Cincinnatus, Q. Servilius Fidenas quintum, L. Iulius Iulus, L. Aquilius Corvus, L. Lucretius Tricipitinus, Ser. Sulpicius Rufus. exercitum alterum in Aequos non ad bellum—
urn:cts:omar:stoa0179.stoa001.omar:6.4.8#victos namque se fatebantur—sed ab odio ad pervastandos fines, ne quid ad nova consilia relinqueretur virium, duxere, alterum in agrum Tarquiniensem.
urn:cts:omar:stoa0179.stoa001.omar:6.4.9#ibi oppida Etruscorum Cortuosa et Contenebra vi capta. ad Cortuosam nihil certaminis fuit: inproviso adorti primo clamore atque impetu cepere; direptum oppidum atque incensum est.
urn:cts:omar:stoa0179.stoa001.omar:6.4.10#Contenebra paucos dies oppugnationem sustinuit, laborque continuus, non die, non nocte remissus, subegit eos. cum in sex partes divisus exercitus Romanus senis horis in orbem succederet proelio, oppidanos eosdem integro semper certamini paucitas fessos obiceret, cessere tandem, locusque invadendi urbem Romanis datus est.
urn:cts:omar:stoa0179.stoa001.omar:6.4.11#publicari praedam tribunis placebat; sed imperium quam consilium segnius fuit: dum cunctantur, iam militum praeda erat nec nisi per invidiam adimi poterat.
urn:cts:omar:stoa0179.stoa001.omar:6.4.12#eodem anno, ne privatis tantum operibus cresceret urbs, Capitolium quoque saxo quadrato substructum est, opus vel in hac magnificentia urbis conspiciendum.
urn:cts:omar:stoa0179.stoa001.omar:6.5.1#iam et tribuni plebis civitate aedificando occupata contiones suas frequentare legibus agrariis conabantur.
urn:cts:omar:stoa0179.stoa001.omar:6.5.2#ostentabatur in spem Pomptinus ager, tum primum post accisas a Camillo Volscorum res possessionis haud ambiguae.
urn:cts:omar:stoa0179.stoa001.omar:6.5.3#criminabantur multo eum infestiorem agrum ab nobilitate esse, quam a Volscis fuerit; ab illis enim tantum, quoad vires et arma habuerint, incursiones eo factas;
urn:cts:omar:stoa0179.stoa001.omar:6.5.4#nobiles homines in possessionem agri publici grassari, nec, nisi, antequam omnia praecipiant, divisus sit, locum ibi plebi fore. haud magno opere plebem moverunt
urn:cts:omar:stoa0179.stoa001.omar:6.5.5#et infrequentem in foro propter aedificandi curam et eandem exhaustam inpensis eoque agri inmemorem, ad quem instruendum vires non essent. in civitate plena religionum,
urn:cts:omar:stoa0179.stoa001.omar:6.5.6#tunc etiam ab recenti clade superstitiosis principibus, ut renovarentur auspicia, res ad interregnum rediit. interreges deinceps M. Manlius Capitolinus, Ser. Sulpicius Camerinus, L. Valerius Potitus.
urn:cts:omar:stoa0179.stoa001.omar:6.5.7#hic demum tribunorum militum consulari potestate comitia habuit; L. Papirium, Cn. Cornelium, Cn. Sergium, L. Aemilium iterum, L. Menenium, L. Valerium Publicolam tertium creat. ii ex interregno magistratum occepere.
urn:cts:omar:stoa0179.stoa001.omar:6.5.8#eo anno aedis Martis Gallico bello vota dedicata est a T. Quinctio duumviro sacris faciendis. tribus quattuor ex novis civibus additae: Steliatina, Tromentina, Sabatina, Arniensis; eaeque viginti quinque tribuum numerum explevere.
urn:cts:omar:stoa0179.stoa001.omar:6.6.1#de agro Pomptino ab L. Sicinio tribuno plebis actum ad frequentiorem iam populum mobilioremque ad cupiditatem agri, quam fuerat.
urn:cts:omar:stoa0179.stoa001.omar:6.6.2#et de Latino Hernicoque bello mentio facta in senatu maioris belli cura, quod Etruria in armis erat, dilata est.
urn:cts:omar:stoa0179.stoa001.omar:6.6.3#res ad Camillum tribunum militum consulari potestate rediit; collegae additi quinque: Ser. Cornelius Maluginensis, Q. Servilius Fidenas sextum, L. Quinctius Cincinnatus, L. Horatius Pulvillus, P. Valerius.
urn:cts:omar:stoa0179.stoa001.omar:6.6.4#principio anni aversae curae hominum sunt a bello Etrusco, quod fugientium ex agro Pomptino agmen repente inlatum in urbem attulit Antiates in armis esse Latinorumque populos iuventutem suam misisse ad id bellum,
urn:cts:omar:stoa0179.stoa001.omar:6.6.5#eo abnuentis publicum fuisse consilium, quod non prohibitos tantummodo voluntarios dicerent militare, ubi vellent. desierant iam ulla contemni bella.
urn:cts:omar:stoa0179.stoa001.omar:6.6.6#itaque senatus dis agere gratias, quod Camillus in magistrate esset: dictatorem quippe dicendum eum fuisse, si privatus esset; et collegae fateri regimen omnium rerum, ubi quid bellici terroris ingruat,
urn:cts:omar:stoa0179.stoa001.omar:6.6.7#in viro uno esse, sibique destinatum in animo esse Camillo submittere imperium, nec quicquam de maiestate sua detractum credere, quod maiestati eius viri concessissent. conlaudatis ab senatu tribunis et ipse Camillus, confusus animo, gratias egit.
urn:cts:omar:stoa0179.stoa001.omar:6.6.8#ingens inde ait onus a populo Romano sibi, qui se dictatorem iam quartum creasset, magnum a senatu talibus de se iudiciis eius ordinis, maxumum tam honorato collegarum obsequio iniungi.
urn:cts:omar:stoa0179.stoa001.omar:6.6.9#itaque si quid laboris vigiliarumque adici possit, certantem secum ipsum adnisurum, ut tanto de se consensu civitatis opinionem, quae maxima sit, etiam constantem efficiat. quod ad bellum atque Antiates attineat,
urn:cts:omar:stoa0179.stoa001.omar:6.6.10#plus ibi minarum quam periculi esse; se tamen, ut nihil timendi, sic nihil contemnendi auctorem esse.
urn:cts:omar:stoa0179.stoa001.omar:6.6.11#circumsederi urbem Romanam ab invidia et odio finitimorum; itaque et ducibus pluribus et exercitibus administrandam rem publicam esse. 'Te' inquit,
urn:cts:omar:stoa0179.stoa001.omar:6.6.12#'L. Valeri, socium imperii consiliique legiones mecum adversus Antiatem hostem ducere placet;
urn:cts:omar:stoa0179.stoa001.omar:6.6.13#te, Q. Servili, altero exercitu instructo paratoque ad urbem castra habere, intentum, sive Etruria se interim, ut nuper, sive nova haec cura, Latini atque Hernici moverint; pro certo habeo ita rem gesturum, ut patre, avo teque ipso ac sex tribunatibus dignum est.
urn:cts:omar:stoa0179.stoa001.omar:6.6.14#tertius exercitus ex causariis senioribusque a L. Quinctio scribatur, qui urbi moenibusque praesidio sit. L. Horatius arma, tela, frumentum quaeque alia belli tempora poscent provideat.
urn:cts:omar:stoa0179.stoa001.omar:6.6.15#te, Ser. Corneli, praesidem huius publici consilii, custodem religionum, comitiorum, legum, rerum omnium urbanarum collegae facimus.'
urn:cts:omar:stoa0179.stoa001.omar:6.6.16#cunctis in partes muneris sui benigne pollicentibus operam Valerius, socius imperii lectus, adiecit M. Furium sibi pro dictatore seque ei pro magistro equitum futurum;
urn:cts:omar:stoa0179.stoa001.omar:6.6.17#proinde, quam opinionem de unico imperatore, eam spem de bello haberent. se vero bene sperare patres et de bello et de pace universaque re publica erecti gaudio fremunt,
urn:cts:omar:stoa0179.stoa001.omar:6.6.18#nec dictatore umquam opus fore rei publicae, si talis viros in magistratu habeat, tam concordibus iunctos animis, parere atque imperare iuxta paratos laudemque conferentis potius in medium quam ex communi ad se trahentis.
urn:cts:omar:stoa0179.stoa001.omar:6.7.1#iustitio indicto dilectuque habito Furius ac Valerius ad Satricum profecti, quo non Volscorum modo iuventutem Antiates ex nova subole lectam sed ingentem vim Latinorum Hernicorumque conciverant ex integerrimis diutina pace populis.
urn:cts:omar:stoa0179.stoa001.omar:6.7.2#itaque novus hostis veteri adiunctus commovit animos militis Romani. quod ubi aciem iam instruenti Camillo centuriones renuntiaverunt, turbatas militum mentes esse, segniter arma capta, cunctabundosque et resistentes egressos castris esse, quin voces quoque auditas 'cum centenis hostibus singulos pugnaturos, et aegre inermem tantam multitudinem, nedum armatam sustineri posse', in equum insilit et ante signa,
urn:cts:omar:stoa0179.stoa001.omar:6.7.3#obversus in aciem, ordines interequitans: 'quae tristitia, milites, haec, quae insolita cunctatio est? hostem an me an vos ignoratis? hostis est quid aliud quam perpetua materia virtutis gloriaeque vestrae? vos contra me duce,
urn:cts:omar:stoa0179.stoa001.omar:6.7.4#ut Falerios Veiosque captos et in capta patria Gallorum legiones caesas taceam, modo trigeminae victoriae triplicem triumphum ex his ipsis Volscis et ex Aequis et ex Etruria egistis.
urn:cts:omar:stoa0179.stoa001.omar:6.7.5#an me, quod non dictator vobis sed tribunus signum dedi, non agnoscitis ducem? neque ego maxima imperia in vos desidero, et vos in me nihil praeter me ipsum intueri decet; neque enim dictatura mihi umquam animos fecit, ut ne exilium quidem ademit.
urn:cts:omar:stoa0179.stoa001.omar:6.7.6#iidem igitur omnes sumus, et cum eadem omnia in hoc bellum adferamus, quae in priora attulimus, eundem eventum belli expectemus. simul concurreritis, quod quisque didicit ac consuevit, faciet: vos vincetis, illi fugient.'
urn:cts:omar:stoa0179.stoa001.omar:6.8.1#dato deinde signo ex equo desilit et proximum signiferum manu arreptum secum in hostem rapit 'infer,
urn:cts:omar:stoa0179.stoa001.omar:6.8.2#miles', clamitans 'signum'. quod ubi videre ipsum Camillum, iam ad munera corporis senecta invalidum, vadentem in hostes, procurrunt pariter omnes clamore sublato 'sequere imperatorem' pro se quisque clamantes.
urn:cts:omar:stoa0179.stoa001.omar:6.8.3#emissum etiam signum Camilli iussu in hostium aciem ferunt, idque ut repeteretur concitatos antesignanos;
urn:cts:omar:stoa0179.stoa001.omar:6.8.4#ibi primum pulsum Antiatem, terroremque non in primam tantum aciem sed etiam ad subsidiarios perlatum.
urn:cts:omar:stoa0179.stoa001.omar:6.8.5#nec vis tantum militum movebat excitata praesentia ducis, sed quod Volscorum animis nihil terribilius erat quam ipsius Camilli forte oblata species;
urn:cts:omar:stoa0179.stoa001.omar:6.8.6#ita, quocumque se intulisset, victoriam secum haud dubiam trahebat. maxime id evidens fnit, cum in laevum cornu prope iam pulsum arrepto repente equo cum scuto pedestri advectus conspectu suo proelium restituit ostentans vincentem ceteram aciem.
urn:cts:omar:stoa0179.stoa001.omar:6.8.7#iam inclinata res erat, sed turba hostium et fugam inpediebat et longa caede conficienda multitudo tanta fesso militi erat, cum repente ingentibus procellis fusus imber certam magis victoriam quam proelium diremit.
urn:cts:omar:stoa0179.stoa001.omar:6.8.8#signo deinde receptui dato nox insecuta quietis Romanis perfecit bellum. Latini namque et Hernici relictis Volscis domos profecti sunt malis consiliis pares adepti eventus;
urn:cts:omar:stoa0179.stoa001.omar:6.8.9#Volsci, ubi se desertos ab eis videre, quorum fiducia rebellaverant, relictis castris moenibus Satrici se includunt. quos primo Camillus vallo circumdare et aggere atque operibus oppugnare est adortus.
urn:cts:omar:stoa0179.stoa001.omar:6.8.10#quae postquam nulla eruptione impediri videt, minus esse animi ratus in hoste, quam ut in eo tam lentae spei victoriam expectaret, cohortatus milites, 'ne tamquam Veios oppugnantes in opere longinquo sese tererent: victoriam in manibus esse', ingenti militum alacritate moenia undique adgressus scalis oppidum cepit. Volsci abiectis armis sese dediderunt.
urn:cts:omar:stoa0179.stoa001.omar:6.9.1#ceterum animus ducis rei maiori, Antio, inminebat:
urn:cts:omar:stoa0179.stoa001.omar:6.9.2#id caput Volscorum, eam fuisse originem proximi belli. sed quia nisi magno apparatu, tormentis machinisque, tam valida urbs capi non poterat, relicto ad exercitum collega Romam est profectus, ut senatum ad excidendum Antium hortaretur.
urn:cts:omar:stoa0179.stoa001.omar:6.9.3#inter sermonem eius—credo rem Antiatem diuturniorem manere dis cordi fuisse—legati ab Nepete ac Sutrio auxilium adversus Etruscos petentes veniunt, brevem occasionem esse ferendi auxilii memorantes.
urn:cts:omar:stoa0179.stoa001.omar:6.9.4#eo vim Camilli ab Antio fortuna avertit. namque cum ea loca opposita Etruriae et velut claustra inde portaeque essent, et illis occupandi ea, cum quid novi molirentur, et Romanis recuperandi tuendique cura erat. igitur senatui cum Camillo agi placuit,
urn:cts:omar:stoa0179.stoa001.omar:6.9.5#ut omisso Antio bellum Etruscum susciperet. legiones urbanae, quibus Quinctius praefuerat, ei decernuntur.
urn:cts:omar:stoa0179.stoa001.omar:6.9.6#quamquam expertum exercitum adsuetumque imperio, qui in Volscis erat, mallet, nihil recusavit. Valerium tantummodo imperii socium depoposcit. Quinctius Horatiusque successores Valerio in Volscos missi. profecti ab urbe Sutrium Furius
urn:cts:omar:stoa0179.stoa001.omar:6.9.7#et Valerius partem oppidi iam captam ab Etruscis invenere, ex parte altera intersaeptis itineribus aegre oppidanos vim hostium ab se arcentes.
urn:cts:omar:stoa0179.stoa001.omar:6.9.8#cum Romani auxilii adventus tum Camilli nomen celeberrimum apud hostes sociosque et in praesentia rem inclinatam sustinuit et spatium ad opem ferendam dedit.
urn:cts:omar:stoa0179.stoa001.omar:6.9.9#itaque diviso exercitu Camillus collegam in eam partem circumductis copiis, quam hostes tenebant, moenia adgredi iubet, non tam a spe scalis capi urbem posse, quam ut aversis eo hostibus et oppidanis iam pugnando fessis laxaretur labor et ipse spatium intrandi sine certamine moenia haberet.
urn:cts:omar:stoa0179.stoa001.omar:6.9.10#quod cum simul utrimque factum esset ancepsque terror Etruscos circumstaret et moenia summa vi oppugnari et intra moenia esse hostem viderent, porta se, quae una forte non obsidebatur, trepidi uno agmine eiecere.
urn:cts:omar:stoa0179.stoa001.omar:6.9.11#magna caedes fugientium et in urbe et per agros est facta plures a Furianis intra moenia caesi; Valeriani expeditiores ad persequendos fuere nec ante noctem, quae conspectum ademit, finem caedendi fecere.
urn:cts:omar:stoa0179.stoa001.omar:6.9.12#Sutrio recepto restitutoque sociis Nepete exercitus ductus, quod per deditionem acceptum iam totum Etrusci habebant.
urn:cts:omar:stoa0179.stoa001.omar:6.10.1#videbatur plus in ea urbe recipienda laboris fore, non eo solum, quod tota hostium erat, sed etiam quod parte Nepesinorum prodente civitatem facta erat deditio.
urn:cts:omar:stoa0179.stoa001.omar:6.10.2#mitti tamen ad principes eorum placuit, ut secernerent se ab Etruscis fidemque, quam inplorassent ab Romanis, ipsi praestarent.
urn:cts:omar:stoa0179.stoa001.omar:6.10.3#unde cum responsum allatum esset nihil suae potestatis esse, Etruscos moenia custodiasque portarum tenere, primo populationibus agri terror est oppidanis admotus;
urn:cts:omar:stoa0179.stoa001.omar:6.10.4#deinde, postquam deditionis quam societatis fides sanctior erat, fascibus sarmentorum ex agro conlatis ductus ad moenia exercitus conpletisque fossis scalae admotae, et clamore primo impetuque oppidum capitur.
urn:cts:omar:stoa0179.stoa001.omar:6.10.5#Nepesinis inde edictum, ut arma ponant, parcique iussum inermi; Etrusci pariter armati atque inermes caesi. Nepesinorum quoque auctores deditionis securi percussi; innoxiae multitudini redditae res, oppidumque cum praesidio relictum.
urn:cts:omar:stoa0179.stoa001.omar:6.10.6#ita duabus sociis urbibus ex hoste receptis victorem exercitum tribuni cum magna gloria Romam reduxerunt. eodem anno ab Latinis Hernicisque res repetitae quaesitumque, cur per eos annos militem ex instituto non dedissent.
urn:cts:omar:stoa0179.stoa001.omar:6.10.7#responsum frequenti utriusque gentis concilio est nec culpam in eo publicam nec consilium fuisse, quod suae iuventutis aliqui apud Volscos militaverint;
urn:cts:omar:stoa0179.stoa001.omar:6.10.8#eos tamen ipsos pravi consilii poenam habere, nec quemquam ex iis reducem esse; militis autem non dati causam terrorem adsiduum a Volscis fuisse, quam pestem adhaerentem lateri suo tot super alia aliis bellis exhauriri nequisse.
urn:cts:omar:stoa0179.stoa001.omar:6.10.9#quae relata patribus magis tempus quam causam non visa belli habere.
urn:cts:omar:stoa0179.stoa001.omar:6.11.1#insequenti anno A. Manlio, P. Cornelio, T. et L. Quinctiis Capitolinis, L. Papirio Cursore iterum, C. Sergio iterum tribunis consulari potestate grave bellum foris, gravior domi seditio exorta:
urn:cts:omar:stoa0179.stoa001.omar:6.11.2#bellum ab Volscis adiuncta Latinorum atque Hernicorum defectione, seditio, unde minime timeri potuit, a patriciae gentis viro et inclitae famae, M. Manlio Capitolino.
urn:cts:omar:stoa0179.stoa001.omar:6.11.3#qui nimius animi cum alios principes sperneret, uni invideret, eximio simul honoribus atque virtutibus, M. Furio, aegre ferebat solum eum in magistratibus, solum apud exercitus esse:
urn:cts:omar:stoa0179.stoa001.omar:6.11.4#tantum iam eminere, ut iisdem auspiciis creatos non pro collegis sed pro ministris habeat, cum interim, si quis vere aestimare velit, a M. Furio recuperari patria ex obsidione hostium non potuerit, nisi a se prius Capitolium atque arx servata esset,
urn:cts:omar:stoa0179.stoa001.omar:6.11.5#et ille inter aurum accipiendum et in spem pacis solutis animis Gallos adgressus sit, ipse armatos capientesque arcem depulerit, illius gloriae pars virilis apud omnes milites sit, qui simul vicerint, suae victoriae neminem omnium mortalium socium esse constet. His opinionibus inflato animo,
urn:cts:omar:stoa0179.stoa001.omar:6.11.6#ad hoc vitio quoque ingenii vehemens et inpotens, postquam inter patres non,
urn:cts:omar:stoa0179.stoa001.omar:6.11.7#quantum aecum censebat, excellere suas opes animadvertit, primus omnium ex patribus popularis factus cum plebeis magistratibus consilia communicare, criminando patres, alliciendo ad se plebem iam aura, non consilio ferri famaeque magnae malle quam bonae esse.
urn:cts:omar:stoa0179.stoa001.omar:6.11.8#et non contentus agrariis legibus, quae materia semper tribunis plebi seditionum fuisset, fidem moliri coepit: acriores quippe aeris alieni stimulos esse, qui non egestatem modo atque ignominiam minentur, sed nervo ac vinculis corpus liberum territent.
urn:cts:omar:stoa0179.stoa001.omar:6.11.9#et erat aeris alieni magna vis re damnosissima etiam divitibus, aedificando, contracta. bellum itaque Volscum, grave per se, oneratum Latinorum atque Hernicorum defectione, in speciem causae iactatum, ut maior potestas quaereretur;
urn:cts:omar:stoa0179.stoa001.omar:6.11.10#sed nova consilia Manli magis conpulere senatum ad dictatorem creandum. creatus A. Cornelius Cossus magistrum equitum dixit T. Quinctium Capitolinum.
urn:cts:omar:stoa0179.stoa001.omar:6.12.1#dictator etsi maiorem dimicationem propositam domi quam foris cernebat, tamen, sen quia celeritate ad bellum opus erat, seu victoria triumphoque dictaturae ipsi vires se additurum ratus, dilectu habito in agrum Pomptinum, quo a Volscis exercitum inductum audierat, pergit.
urn:cts:omar:stoa0179.stoa001.omar:6.12.2#non dubito, praeter satietatem tot iam libris adsidua bella cum Volscis gesta legentibus illud quoque succursurum, quod mihi percensenti propiores temporibus harum rerum auctores miraculo fuit, unde totiens victis Volscis et Aequis suffecerint milites.
urn:cts:omar:stoa0179.stoa001.omar:6.12.3#quod cum ab antiquis tacitum praetermissum sit, cuius tandem ego rei praeter opinionem, quae sua cuique coniectant' esse potest, auctor sim?
urn:cts:omar:stoa0179.stoa001.omar:6.12.4#simile veri est aut intervallis bellorum, sicut nunc in dilectibus fit Romanis, alia atque alia subole iuniorum ad bella instauranda totiens usos esse, aut non ex iisdem semper populis exercitus scriptos, quamquam eadem semper gens bellum intulerit,
urn:cts:omar:stoa0179.stoa001.omar:6.12.5#aut innumerabilem multitudinem liberorum capitum in eis fuisse locis, quae nunc vix seminario exiguo militum relicto servitia Romana ab solitudine vindicant.
urn:cts:omar:stoa0179.stoa001.omar:6.12.6#ingens certe, quod inter omnes auctores conveniat, quamquam nuper Camilli ductu atque auspicio accisae res erant, Volscorum exercitus fuit. ad hoc Latini Hernicique accesserant et Circeiensium quidam et coloni etiam a Velitris Romani.
urn:cts:omar:stoa0179.stoa001.omar:6.12.7#dictator castris eo die positis, postero cum auspicato prodisset hostiaque caesa pacem deum adorasset, laetus ad milites iam arma ad propositum pugnae signum, sicut edictum erat, luce prima capientes processit. '
urn:cts:omar:stoa0179.stoa001.omar:6.12.8#nostra victoria est, milites', inquit, 'si quid di vatesque eorum in futurum vident. itaque, ut decet certae spei plenos et cum inparibus manus conserturos, pilis ante pedes positis gladiis tantum dextras armemus. ne procurri quidem ab acie velim, sed obnixos uos stabili gradu impetum hostium excipere.
urn:cts:omar:stoa0179.stoa001.omar:6.12.9#ubi illi vana iniecerint missilia et effusi stantibus vobis se intulerint, tum micent gladii, et veniat in mentem unicuique deos esse, qui Romanum adiuvent, deos, qui secundis avibus in proelium miserint.
urn:cts:omar:stoa0179.stoa001.omar:6.12.10#tu, T. Quincti, equitem intentus ad primum initium moti certaminis teneas; ubi haerere iam aciem conlato pede videris, tum terrorem equestrem occupatis alio pavore infer invectusque ordines pugnantium dissipa.'
urn:cts:omar:stoa0179.stoa001.omar:6.12.11#sic eques, sic pedes, ut praeceperat, pugnant; nec dux legiones nec fortuna fefellit ducem.
urn:cts:omar:stoa0179.stoa001.omar:6.13.1#multitudo hostium, nulli rei praeterquam numero freta et oculis utramque metiens aciem, temere proelium iniit, temere omisit;
urn:cts:omar:stoa0179.stoa001.omar:6.13.2#clamore tantum missilibusque telis et primo pugnae impetu ferox gladios et conlatum pedem et vultum hostis ardore animi micantem ferre non potuit.
urn:cts:omar:stoa0179.stoa001.omar:6.13.3#inpulsa frons prima et trepidatio subsidiis inlata; et suum terrorem intulit eques; rupti inde multis locis ordines motaque omnia et fluctuanti similis acies erat. dein, postquam cadentibus primis iam ad se quisque perventuram caedem cernebat, terga vertunt.
urn:cts:omar:stoa0179.stoa001.omar:6.13.4#instare Romanus; et donec armati confertique abibant, peditum labor in persequendo fuit; postquam iactari arma passim fugaque per agros spargi aciem hostium animadversum est, tum equitum turmae emissae dato signo, ne in singulorum morando caede spatium ad evadendum interim multitudini darent:
urn:cts:omar:stoa0179.stoa001.omar:6.13.5#satis esse missilibus ac terrore inpediri cursum obequitandoque agmen teneri, dum adsequi pedes et iusta caede conficere hostem posset.
urn:cts:omar:stoa0179.stoa001.omar:6.13.6#fugae sequendique non ante noctem finis fuit. capta quoque ac direpta eodem die castra Volscorum, praedaque omnis praeter libera corpora militi concessa est.
urn:cts:omar:stoa0179.stoa001.omar:6.13.7#pars maxima captivorum ex Latinis atque Hernicis fuit, nec hominum de plebe, ut credi posset mercede militasse, sed principes quidam iuventutis inventi, manifesta fides publica ope Volscos hostes adiutos.
urn:cts:omar:stoa0179.stoa001.omar:6.13.8#Cerceiensinm quoque quidam cogniti et coloni a Velitris; Romamque omnes missi percunctantibus primoribus patrum eadem, quae dictatori, defectionem sui quisque populi, haud perplexe indicavere.
urn:cts:omar:stoa0179.stoa001.omar:6.14.1#dictator exercitum in stativis tenebat minime dubius bellum cum iis populis patres iussuros, cum maior domi exorta moles coegit acciri Romam eum gliscente in dies seditione, quam solito magis metuendam auctor faciebat.
urn:cts:omar:stoa0179.stoa001.omar:6.14.2#non enim iam orationes modo M. Manli sed facta popularia in speciem, tumultuosa eadem, qua mente fierent, intuenti erant.
urn:cts:omar:stoa0179.stoa001.omar:6.14.3#centurionem, nobilem militaribus factis, iudicatum pecuniae cum duci vidisset, medio foro cum caterva sua accurrit et manum iniecit vociferatusque de superbia patrum ac crudelitate faeneratorum et miseriis plebis, virtutibus eius viri fortunaque,
urn:cts:omar:stoa0179.stoa001.omar:6.14.4#'tum vero ego' inquit 'nequiquam hac dextra Capitolium arcemque servaverim, si civem commilitonemque meum tamquam Gallis victoribus captum in servitutem ac vincula duci videam.'
urn:cts:omar:stoa0179.stoa001.omar:6.14.5#inde rem creditori palam populo solvit libraque et aere liberatum emittit, deos atque homines obtestantem, ut M. Manlio, liberatori suo, parenti plebis Romanae, gratiam referant.
urn:cts:omar:stoa0179.stoa001.omar:6.14.6#acceptus extemplo in tumultuosam turbam et ipse tumultum augebat, cicatrices acceptas Veienti, Gallico aliisque deinceps bellis ostentans:
urn:cts:omar:stoa0179.stoa001.omar:6.14.7#se militantem, se restituentem eversos penates, multiplici iam sorte exsoluta mergentibus semper sortem usuris obrutum faenore esse;
urn:cts:omar:stoa0179.stoa001.omar:6.14.8#videre lucem, forum, civium ora M. Manli opera; omnia parentium beneficia ab illo se habere; illi devovere corporis vitaeque ac sanguinis quod supersit; quodcumque sibi cum patria, penatibus publicis ac privatis iuris fuerit, id cum uno homine esse.
urn:cts:omar:stoa0179.stoa001.omar:6.14.9#his vocibus instincta plebes cum iam unius hominis esset, addita alia commodioris ad omnia turbanda consilii res.
urn:cts:omar:stoa0179.stoa001.omar:6.14.10#fundum in Veienti, caput patrimonii, subiecit praeconi; 'ne quem vestrum' inquit, 'Quirites, donec quidquam in re mea supererit, iudicatum addictumve duci patiar.' id vero ita accendit animos, ut per omne fas ac nefas secuturi vindicem libertatis viderentur. ad hoc domi,
urn:cts:omar:stoa0179.stoa001.omar:6.14.11#contionantis in modum, sermones pleni criminum in patres; inter quos, cum omisso discrimine, vera an vana iaceret, thensauros Gallici auri occultari a patribus iecit, nec iam possidendis publicis agris contentos esse, nisi pecuniam quoque publicam avertant; ea res si palam fiat, exsolvi plebem aere alieno posse.
urn:cts:omar:stoa0179.stoa001.omar:6.14.12#quae ubi obiecta spes est, enimvero indignum facinus videri: cum conferendum ad redimendam civitatem a Gallis aurum fuerit, tributo conlationem factam, idem aurum ex hostibus captum in paucorum praedam cessisse.
urn:cts:omar:stoa0179.stoa001.omar:6.14.13#itaque exsequebantur quaerendo, ubi tantae rei furtum occultaretur; differentique et tempore suo se indicaturum dicenti ceteris omissis eo versae erant omnium curae, apparebatque nec veri indicii gratiam mediam nec falsi offensionem fore.
urn:cts:omar:stoa0179.stoa001.omar:6.15.1#ita suspensis rebus dictator accitus ab exercitu in urbem venit. postero die senatu habito cum satis periclitatus voluntates hominum discedere senatum ab se vetuisset, stipatus ea multitudine, sella in comitio posita viatorem ad M. Manlium misit;
urn:cts:omar:stoa0179.stoa001.omar:6.15.2#qui dictatoris iussu vocatus, cum signum suis dedisset adesse certamen, agmine ingenti ad tribunal venit.
urn:cts:omar:stoa0179.stoa001.omar:6.15.3#hinc senatus, hinc plebs, suum quisque intuentes ducem, velut in acie constiterant.
urn:cts:omar:stoa0179.stoa001.omar:6.15.4#tum dictator silentio facto: 'utinam' inquit 'mihi patribusque Romanis ita de ceteris rebus cum plebe conveniat, quem ad modum quod ad te attinet eamque rem, quam de te sum quaesiturus, conventurum satis confido.
urn:cts:omar:stoa0179.stoa001.omar:6.15.5#spem factam a te civitati video, fide incolumi ex thensauris Gallicis, quos primores patrum occultent, creditum solvi posse. cui ego rei tantum abest ut inpedimento sim, ut contra te, M. Manli, adhorter, liberes faenore plebem Romanam et istos incubantes publicis thensauris ex praeda clandestina evolvas.
urn:cts:omar:stoa0179.stoa001.omar:6.15.6#quod nisi facis, sive ut et ipse in parte praedae sis, sive quia vanum indicium est, in vincla te duci iubebo nec diutius patiar a te multitudinem fallaci spe concitari.'
urn:cts:omar:stoa0179.stoa001.omar:6.15.7#ad ea Manlius nec se fefellisse ait, non adversus Volscos, totiens hostis, quotiens patribus expediat, nec adversus Latinos Hernicosque, quos falsis criminibus in arma agant, sed adversus se ac plebem Romanam dictatorem creatum esse;
urn:cts:omar:stoa0179.stoa001.omar:6.15.8#iam omisso bello, quod simulatum sit, in se impetum fieri, iam dictatorem profiteri patrocinium faeneratorum adversus plebem, iam sibi ex favore multitudinis crimen et perniciem quaeri. '
urn:cts:omar:stoa0179.stoa001.omar:6.15.9#offendit' inquit 'te, A. Corneli, vosque, patres conscripti, circumfusa turba lateri meo? quin eam diducitis a me singuli vestris beneficiis, intercedendo, eximendo de nervo cives vestros, prohibendo iudicatos addictosque duci, ex eo, quod afluit opibus vestris, sustinendo necessitates aliorum? sed quid ego vos, de vestro inpendatis, hortor?
urn:cts:omar:stoa0179.stoa001.omar:6.15.10#sortem reliquam ferte; de capite deducite, quod usuris pernumeratum est; iam nihilo mea turba quam ullius conspectior erit.
urn:cts:omar:stoa0179.stoa001.omar:6.15.11#at enim quid ita solus ego civium curam ago? nihilo magis, quod respondeam, habeo, quam si quaeras, quid ita solus Capitolium arcemque servaverim. et tum universis, quam potui, opem tuli et nunc singulis feram.
urn:cts:omar:stoa0179.stoa001.omar:6.15.12#nam quod ad thensauros Gallicos attinet, rem suapte natura facilem difficilem interrogatio facit. cur enim quaeritis, quod scitis? cur, quod in sinu vestro est, excuti iubetis potius, quam ponatis, nisi aliqua fraus subest?
urn:cts:omar:stoa0179.stoa001.omar:6.15.13#quo magis argui praestigias iubetis vestras, eo plus vereor, ne abstuleritis observantibus etiam oculos. itaque non ego, vobis ut indicem praedas vestras, sed vos id cogendi estis, ut in medium proferatis.'
urn:cts:omar:stoa0179.stoa001.omar:6.16.1#cum mittere ambages dictator iuberet et aut peragere verum indicium cogeret aut fateri facinus insimulati falso crimine senatus oblataeque vani furti invidiae, negantem arbitrio inimicorum se locuturum in vincla duci iussit.
urn:cts:omar:stoa0179.stoa001.omar:6.16.2#arreptus a viatore 'Iuppiter' inquit 'optime maxime Iunoque regina ac Minerva ceterique di deaeque, qui Capitolium arcemque incolitis, sicine vestrum militem ac praesidem sinitis vexari ab inimicis? haec dextra, qua Gallos fudi a delubris vestris, iam in vinclis et catenis erit?' nullius nec oculi nec aures indignitatem ferebant;
urn:cts:omar:stoa0179.stoa001.omar:6.16.3#sed invicta sibi quaedam patientissima iusti imperii civitas fecerat, nec adversus dictatoriam vim aut tribuni plebis aut ipsa plebs attollere oculos aut hiscere audebant.
urn:cts:omar:stoa0179.stoa001.omar:6.16.4#coniecto in carcerem Manlio satis constat magnam partem plebis vestem mutasse, multos mortales capillum ac barbam promisisse obversatamque vestibulo carceris maestam turbam. dictator de Volscis triumphavit,
urn:cts:omar:stoa0179.stoa001.omar:6.16.5#invidiaeque magis triumphus quam gloriae fuit; quippe domi, non militiae partum eum actumque de cive, non de hoste fremebant; unum defuisse tantum superbiae, quod non M. Manlius ante currum sit ductus.
urn:cts:omar:stoa0179.stoa001.omar:6.16.6#iamque haud procul seditione res erat. cuius leniendae causa postulante nullo largitor voluntarius repente senatus factus Satricum coloniam duo milia civium Romanorum deduci iussit;
urn:cts:omar:stoa0179.stoa001.omar:6.16.7#bina iugera et semisses agri adsignati. quod cum et parvum et paucis datum et mercedem esse prodendi M. Manli interpretarentur, remedio inritatur seditio.
urn:cts:omar:stoa0179.stoa001.omar:6.16.8#et iam magis insignis sordibus et facie reorum turba Manliana erat, amotusque post triumphum abdicatione dictaturae terror et linguam et animos liberaverat hominum.
urn:cts:omar:stoa0179.stoa001.omar:6.17.1#audiebantur itaque propalam voces exprobrantium multitudini, quod defensores suos semper in praecipitem locum favore tollat, deinde in ipso discrimine periculi destituat:
urn:cts:omar:stoa0179.stoa001.omar:6.17.2#sic Sp. Cassium in agros plebem vocantem, sic Sp. Maelium ab ore civium famem suis inpensis propulsantem oppresses, sic M. Manlium mersam et obrutam faenore partem civitatis in libertatem ac lucem extrahentem proditum inimicis. saginare plebem populares viros, ut iugulentur.
urn:cts:omar:stoa0179.stoa001.omar:6.17.3#hocine patiendum fuisse, si ad nutum dictatoris non responderit vir consularis? fingerent mentitum ante atque ideo non habuisse, quod tum responderet; cui servo umquam mendacii poenam vincula fuisse?
urn:cts:omar:stoa0179.stoa001.omar:6.17.4#non obversatam esse memoriam noctis illius, quae paene ultima atque aeterna nomini Romano fuerit? non speciem agminis Gallorum per Tarpeiam rupem scandentis? non ipsius M. Manli, qualem eum armatum, plenum sudoris ac sanguinis, ipso paene Iove erepto ex hostium manibus vidissent? selibrisne farris gratiam servatori patriae relatam?
urn:cts:omar:stoa0179.stoa001.omar:6.17.5#et quem prope caelestem, cognomine certe Capitolini Iovi parem fecerint, eum pati vinctum in carcere, in tenebris obnoxiam carnificis arbitrio ducere animam? adeo in uno omnibus satis auxilii fuisse, nullam opem in tam multis uni esse?
urn:cts:omar:stoa0179.stoa001.omar:6.17.6#iam ne nocte quidem turba ex eo loco dilabebatur refracturosque carcerem minabantur, cum remisso eo, quod erepturi erant, ex senatus consulto Manlius vinclis liberator. quo facto non seditio finita, sed dux seditioni datus est.
urn:cts:omar:stoa0179.stoa001.omar:6.17.7#per eosdem dies Latinis et Hernicis, simul colonis Circeiensibus et a Velitris, purgantibus se Volsci crimine belli captivosque repetentibus, ut suis legibus in eos animadverterent, tristia responsa reddita, tristiora colonis, quod cives Romani patriae oppugnandae nefanda consilia inissent.
urn:cts:omar:stoa0179.stoa001.omar:6.17.8#non negatum itaque tantum de captivis, sed, in quo ab sociis tamen temperaverant, denuntiatum senatus verbis, facesserent propere ex urbe ab ore atque oculis populi Romani, ne nihil eos legationis ius, externo non civi conparatum, tegeret.
urn:cts:omar:stoa0179.stoa001.omar:6.18.1#Recrudescente Manliana seditione sub exitum anni comitia habita, creatique tribuni militum consulari potestate Ser. Cornelius Maluginensis iterum, P. Valerius Potitus iterum, M. Furius Camillus quintum, Ser, Sulpicius Rufus iterum, C. Papirius Crassus, T. Quinctius Cincinnatus iterum.
urn:cts:omar:stoa0179.stoa001.omar:6.18.2#cuius principio anni et patribus et plebi peropportune externa pax data: plebi, quod non avocata dilectu spem cepit, dum tam potentem haberet ducem, faenoris expugnandi, patribus, ne quo externo terrore avocarentur animi ab sanandis domesticis malis.
urn:cts:omar:stoa0179.stoa001.omar:6.18.3#igitur cum pars utraque acrior aliquanto coorta esset, iam propinquum certamen aderat. et Manlius advocata domum plebe cum principibus novandarum rerum interdiu noctuque consilia agitat, plenior aliquanto animorum irarumque, quam antea fuerat.
urn:cts:omar:stoa0179.stoa001.omar:6.18.4#iram accenderat ignominia recens in animo ad contumeliam inexperto; spiritus dabat, quod nec ausus esset idem in se dictator, quod in Sp. Maelio Cincinnatus Quinctius fecisset, et vinculorum suorum invidiam non dictator modo abdicando dictaturam fugisset, sed ne senatus quidem sustinere potuisset.
urn:cts:omar:stoa0179.stoa001.omar:6.18.5#his simul inflatus exacerbatusque iam per se accensos incitabat plebis animos: 'quo usque tandem ignorabitis vires vestras, quas natura ne beluas quidem ignorare voluit? numerate saltem, quot ipsi sitis, quot aduersarios habeatis.
urn:cts:omar:stoa0179.stoa001.omar:6.18.6#si singuli singulos adgressuri essetis, tamen acrius crederem vos pro libertate quam illos pro dominatione certaturos. quot enim clientes circa singulos fuistis patronos, tot nunc adversus unum hostem eritis.
urn:cts:omar:stoa0179.stoa001.omar:6.18.7#ostendite modo bellum; pacem habebitis. videant vos paratos ad vim; ius ipsi remittent. audendum est aliquid universis, aut omnia singulis patienda. quo usque me circumspectabitis? ego quidem nulli vestrum deero;
urn:cts:omar:stoa0179.stoa001.omar:6.18.8#ne fortuna mea desit, videte. ipse vindex vester, ubi visum inimicis est, nullus repente fui; et vidistis in vincula duci universi eum, qui a singulis vobis vincula depuleram.
urn:cts:omar:stoa0179.stoa001.omar:6.18.9#quid sperem, si plus in me audeant inimici? an exitum Cassi Maelique expectem? bene facitis, quod abominamini: 'di prohibebunt haec'; sed numquam propter me de caelo descendent; vobis dent earn mentem oportet, ut prohibeatis, sicut mihi dederunt armato togatoque, ut vos a barbaris hostibus, a superbis defenderem civibus.
urn:cts:omar:stoa0179.stoa001.omar:6.18.10#tam parvus animus tanti populi est, ut semper vobis auxilium adversum inimicos satis sit, nec ullum, nisi quatenus imperari vobis sinatis, certamen adversus patres noritis? nec hoc natura insitum vobis est, sed usu possidemini.
urn:cts:omar:stoa0179.stoa001.omar:6.18.11#cur enim adversus externos tantum animorum geritis, ut imperare illis aequum censeatis? quia consuestis cum eis pro imperio certare, adversus hos temptare magis quam tueri libertatem.
urn:cts:omar:stoa0179.stoa001.omar:6.18.12#tamen, qualescumque duces habuistis, qualescumque ipsi fuistis, omnia adhuc, quantacumque petistis, obtinuistis seu vi seu fortuna vestra. tempus est iam maiora conari. experimini modo et vestram felicitatem et me,
urn:cts:omar:stoa0179.stoa001.omar:6.18.13#ut spero, feliciter expertum; minore negotio qui imperet patribus inponetis quam qui resisterent imperantibus inposuistis.
urn:cts:omar:stoa0179.stoa001.omar:6.18.14#solo aequandae sunt dictaturae consulatusque, ut caput attollere Romana plebes possit. proinde adeste; prohibete ius de pecuniis dici; ego me patronum profiteor plebis, quod mihi cura mea et fides nomen indidit;
urn:cts:omar:stoa0179.stoa001.omar:6.18.15#vos si quo insigni magis imperii honorisve nomine vestrum appellabitis ducem, eo utemini potentiore ad obtinenda ea, quae vultis.' inde de regno agendi ortum initium dicitur;
urn:cts:omar:stoa0179.stoa001.omar:6.18.16#sei nec cum quibus nec quem ad finem consilia pervenerint, satis planum traditur.
urn:cts:omar:stoa0179.stoa001.omar:6.19.1#at in parte altera senatus de secessione in domum privatam plebis, forte etiam in arce positam, et inminenti mole libertati agitat.
urn:cts:omar:stoa0179.stoa001.omar:6.19.2#magna pars vociferantur Servilio Ahala opus esse, qui non in vincla duci iubendo inritet publicum hostem, sed unius iactura civis finiat intestinum bellum.
urn:cts:omar:stoa0179.stoa001.omar:6.19.3#decurritur ad leniorem verbis sententiam, vim tamen eandem habentem, ut videant magistratus, ne quid ex perniciosis consiliis M. Manli res publica detrimenti capiat.
urn:cts:omar:stoa0179.stoa001.omar:6.19.4#tum tribuni consulari potestate tribunique plebi — nam ei, quia eundem et suae potestatis, quem libertatis omnium, finem cernebant, patrum auctoritati se dediderant—hi tum omnes, quid opus facto sit, consultant.
urn:cts:omar:stoa0179.stoa001.omar:6.19.5#cum praeter vim et caedem nihil cuiquam occureret, eam autem ingentis dimicationis fore appareret, tum M. Menenius et Q. Publilius tribuni plebis: 'quid patrum et plebis certamen facimus,
urn:cts:omar:stoa0179.stoa001.omar:6.19.6#quod civitatis esse adversus unum pestiferum civem debet? quid cum plebe adgredimur eum, quem per ipsam plebem tutius adgredi est, ut suis ipse oneratus viribus ruat? diem dicere ei nobis in animo est.
urn:cts:omar:stoa0179.stoa001.omar:6.19.7#nihil minus populare quam regnum est. simul multitudo illa non secum certari viderint et ex advocatis iudices facti erunt et accusatores de plebe, patricium reum intuebuntur et regni crimen in medio, nulli magis quam libertati favebunt suae.'
urn:cts:omar:stoa0179.stoa001.omar:6.20.1#adprobantibus cunctis diem Manlio dicunt. quod ubi est factum, primo commota plebs est, utique postquam sordidatum reum viderunt
urn:cts:omar:stoa0179.stoa001.omar:6.20.2#nec cum eo non modo patrum quemquam sed ne cognatos quidem aut adfines, postremo ne fratres quidem A. et T. Manlios, quod ad eum diem numquam usu venisset, ut in tanto discrimine non et proximi vestem mutarent:
urn:cts:omar:stoa0179.stoa001.omar:6.20.3#Ap. Claudio in vincula ducto C. Claudium inimicum Claudiamque omnem gentem sordidatam fuisse; consensu opprimi popularem virum, quod primus a patribus ad plebem defecisset.
urn:cts:omar:stoa0179.stoa001.omar:6.20.4#cum dies venit, quae praeter coetus multitudinis seditiosasque voces et largitionem et fallax indicium pertinentia proprie ad regni crimen ab accusatoribus obiecta sint reo, apud neminem auctorem invenio;
urn:cts:omar:stoa0179.stoa001.omar:6.20.5#nec dubito haud parva fuisse, cum damnandi mora plebi non in causa, sed in loco fuerit. illud notandum videtur, ut sciant homines, quae et quanta decora foeda cupiditas regni non ingrata solum sed invisa etiam reddiderit:
urn:cts:omar:stoa0179.stoa001.omar:6.20.6#homines prope quadringentos produxisse dicitur, quibus sine faenore expensas pecunias tulisset, quorum bona venire, quos duci addictos prohibuisset;
urn:cts:omar:stoa0179.stoa001.omar:6.20.7#ad haec decora quoque belli non commemorasse tantum sed protulisse etiam conspicienda, spolia hostium caesorum ad triginta, dona imperatorum ad quadraginta, in quibus insignes duas murales coronas, civicas octo; ad hoc servatos ex hostibus cives produxit,
urn:cts:omar:stoa0179.stoa001.omar:6.20.8#inter quos C. Servilium magistrum equitum absentem nominatim; et cum ea quoque, quae bello gesta essent, pro fastigio rerum oratione etiam magnifica, facta dictis aequando, memorasset, nudasse pectus insigne cicatricibus bello acceptis
urn:cts:omar:stoa0179.stoa001.omar:6.20.9#et identidem Capitolium spectans Iovem deosque alios devocasse ad auxilium fortunarum suarum precatusque ease, ut, quam mentem sibi Capitolinam arcem protegenti ad salutem populi Romani dedissent, eam populo Romano in suo discrimine darent, et orasse singulos universosque, ut Capitolium atque arcem intuentes, ut ad deos inmortales versi de se iudicarent.
urn:cts:omar:stoa0179.stoa001.omar:6.20.10#in campo Martio cum centuriatim populus citaretur et reus ad Capitolium manus tendens ab hominibus ad deos preces avertisset, apparuit tribunis, nisi oculos quoque hominum liberassent tanti memoria decoris, numquam fore in praeoccupatis beneficio animis vero crimini locum.
urn:cts:omar:stoa0179.stoa001.omar:6.20.11#ita prodicta die in Petelinum lucum extra portam Flumentanam, unde conspectus in Capitolium non esset, concilium populi indictum est. ibi crimen valuit, et obstinatis animis triste iudicium invisumque etiam iudicibus factum.
urn:cts:omar:stoa0179.stoa001.omar:6.20.12#aunt, qui per duumviros, qui de perduellione anquirerent, creatos auctores sint damnatum. tribuni de saxo Tarpeio deiecerunt; locusque idem in uno homine et eximiae gloriae monumentum et poenae ultimae fuit.
urn:cts:omar:stoa0179.stoa001.omar:6.20.13#adiectae mortuo notae sunt: publica una, quod, cum domus eius fuisset, ubi nunc aedes atque officina Monetae est, latum ad populum est, ne quis patricius in arce aut Capitolio habitaret;
urn:cts:omar:stoa0179.stoa001.omar:6.20.14#gentilicia altera, quod gentis Manliae decreto cautum est, ne quis deinde M. Manlius vocaretur. hunc exitum habuit vir, nisi in libera civitate natus esset, memorabilia. Populum brevi,
urn:cts:omar:stoa0179.stoa001.omar:6.20.15#postquam periculum ab eo nullum erat, per se ipsas recordantem virtutes desiderium eius tenuit. pestilentia etiam brevi consecuta nullis occurrentibus tantae cladis causis ex Manliano supplicio magnae parti videri orta:
urn:cts:omar:stoa0179.stoa001.omar:6.20.16#violatum Capitolium esse sanguine servatoris, nec dis cordi fuisse poenam eius oblatam prope oculis suis, a quo sua templa erepta e manibus hostium essent.
urn:cts:omar:stoa0179.stoa001.omar:6.21.1#pestilentiam inopia frugum et vulgatam utriusque mali famam anno insequente multiplex bellum excepit L. Valerio quartum, A. Manlio tertium, Ser. Sulpicio tertium, L. Lucretio tertium, L. Aemilio tertium, M. Trebonio tribunis militum consulari potestate.
urn:cts:omar:stoa0179.stoa001.omar:6.21.2#hostes novi praeter Volscos, velut sorte quadam prope in aeternum exercendo Romano militi datos, Cerceiosque et Velitras colonias iam diu molientes defectionem et suspectum Latium Lanuvini etiam, quae fidelissima urbs fuerat, subito exorti.
urn:cts:omar:stoa0179.stoa001.omar:6.21.3#id patres rati contemptu accidere, quod Veliternis civibus suis tam diu inpunita defectio esset, decreverunt, ut primo quoque tempore ad populum ferretur de bello eis indicendo.
urn:cts:omar:stoa0179.stoa001.omar:6.21.4#ad quam militiam quo paratior plebes esset, quinqueviros Pomptino agro dividendo et triumviros Nepete coloniae deducendae creaverunt.
urn:cts:omar:stoa0179.stoa001.omar:6.21.5#tum, ut bellum iuberent, latum ad populum est, et nequiquam dissuadentibus tribunis plebis omnes tribus bellum iusserunt. apparatum eo anno bellum est,
urn:cts:omar:stoa0179.stoa001.omar:6.21.6#exercitus propter pestilentiam non eductus; eaque cunctatio colonis spatium dederat deprecandi senatum; et magna hominum pars eo,
urn:cts:omar:stoa0179.stoa001.omar:6.21.7#ut legatio supplex Romam mitteretur, inclinabat, ni privato, ut fit, periculo publicum inplicitum esset auctoresque defectionis ab Romanis metu, ne soli crimini subiecti piacula irae Romanorum dederentur, avertissent colonias a consiliis pacis.
urn:cts:omar:stoa0179.stoa001.omar:6.21.8#neque in senatu solum per eos legatio inpedita est, sed magna pars plebis incitata, ut praedatum in agrum Romanum exirent. haec nova iniuria exturbavit omnem spem pacis.
urn:cts:omar:stoa0179.stoa001.omar:6.21.9#de Praenestinorum quoque defectione eo anno primum fama exorta; arguentibusque eos Tusculanis et Gabinis et Labicanis, quorum in fines incursatum erat, ita placide ab senatu responsum est, ut minus credi de criminibus, quia nollent ea vera esse, appareret.
urn:cts:omar:stoa0179.stoa001.omar:6.22.1#insequenti anno Sp. et L. Papirii novi tribuni militum consulari potestate Velitras legiones duxere quattuor collegis, Ser. Cornelio Maluginensi tertium, Q. Servilio, C. Sulpicio, L. Aemilio quartum tribunis, ad praesidium urbis et si qui ex Etruria novi motus nuntiarentur—omnia enim inde suspecta erant— relictis.
urn:cts:omar:stoa0179.stoa001.omar:6.22.2#ad Velitras adversus maiora paene auxilia Praenestinorum quam ipsam colonorum multitudinem secundo proelio pugnatum est ita, ut propinquitas urbis hosti et causa maturioris fugae et unum ex fuga receptaculum esset.
urn:cts:omar:stoa0179.stoa001.omar:6.22.3#oppidi oppugnatione tribuni abstinuere, quia et anceps erat nec in perniciem coloniae pugnandum censebant. litterae Romam ad senatum cum victoriae nuntiis acriores in Praenestinum quam in Veliternum hostem missae.
urn:cts:omar:stoa0179.stoa001.omar:6.22.4#itaque ex senatus consulto populique iussu bellum Praenestinis indictum; qui coniuncti Volscis anno insequente Satricum, coloniam populi Romani, pertinaciter a colonis defensam, vi expugnarunt foedeque in captis exercuere victoriam.
urn:cts:omar:stoa0179.stoa001.omar:6.22.5#eam rem aegre passi Romani M. Furium Camillum sextum tribunum militum creavere. additi collegae A. et L. Postumii Regillenses ac L. Furius cum L. Lucretio et M. Fabio Ambusto. Volscum bellum M. Furio extra ordinem decretum;
urn:cts:omar:stoa0179.stoa001.omar:6.22.6#adiutor ex tribunis sorte L. Furius datur, non tam e re publica, quam ut collegae materia ad omnem laudem esset, et publice, quod rem temeritate eius prolapsam restituit, et privatim, quod ex errore gratiam potius eius sibi quam suam gloriam petiit.
urn:cts:omar:stoa0179.stoa001.omar:6.22.7#exactae iam aetatis Camillus erat comitiisque iurare parato in verba excusandae valetudini solita consensus populi restiterat; sed vegetum ingenium in vivido pectore vigebat, virebatque integris sensibus, et civilis iam res haud magnopere obeuntem bella excitabant. quattuor legionibus quaternum milium scriptis,
urn:cts:omar:stoa0179.stoa001.omar:6.22.8#exercitu indicto ad portam Esquilinam in posteram diem, ad Satricum profectus. ibi eum expugnatores coloniae haudquaquam perculsi, fidentes militum numero, quo aliquantum praestabant, opperiebantur.
urn:cts:omar:stoa0179.stoa001.omar:6.22.9#postquam adpropinquare Romanos senserunt, extemplo in aciem procedunt, nihil dilaturi, quin periculum summae rerum facerent: ita paucitati hostium nihil artes imperatoris unici, quibus solis confiderent, profuturas esse.
urn:cts:omar:stoa0179.stoa001.omar:6.23.1#idem ardor et in Romano exercitu erat et in altero duce, nec praesentis dimicationis fortunam ulla res praeterquam unius viri consilium atque imperium morabatur, qui occasionem iuvandarum ratione virium trahendo bello quaerebat.
urn:cts:omar:stoa0179.stoa001.omar:6.23.2#eo magis hostis instare nec iam pro castris tantum suis explicare aciem, sed procedere in medium campi et vallo prope hostium signa inferendo superbam fiduciam virium ostentare. id aegre patiebatur Romanus miles,
urn:cts:omar:stoa0179.stoa001.omar:6.23.3#multo aegrius alter ex tribunis militum, L. Furius, cum aetate et ingenio ferox tur multitudinis ex incertissimo sumentis animos spe inflatus.
urn:cts:omar:stoa0179.stoa001.omar:6.23.4#hic per se iam milites incitatos insuper instigabat elevando, qua una poterat, aetate auctoritatem collegae, iuvenibus bella data dictitans et cum corporibus vigere et deflorescere animos; cunctatorem ex acerrimo bellatore factum et,
urn:cts:omar:stoa0179.stoa001.omar:6.23.5#qui adveniens castra urbesque primo impetu capere sit solitus, eum residem intra vallum tempus terere, quid accessurum suis decessurumve hostium viribus sperantem,
urn:cts:omar:stoa0179.stoa001.omar:6.23.6#quam occasionem, quod tempus, quem insidiis instruendis locum? frigere ac torpere senis consilia.
urn:cts:omar:stoa0179.stoa001.omar:6.23.7#sed Camillo cum vitae satis tum gloriae esse; quid attinere cum mortali corpore uno civitatis, quam inmortalem esse deceat, pati consenescere vires? his sermonibus tota in se averterat castra,
urn:cts:omar:stoa0179.stoa001.omar:6.23.8#et cum omnibus locis posceretur pugna, 'sustinere' inquit, 'M. Furi, non possumus impetum militum, et hostis, cuius animos cunctando auximus, iam minime toleranda superbia insultat; cede unus omnibus et patere te vinci consilio, ut maturius bello vincas.'
urn:cts:omar:stoa0179.stoa001.omar:6.23.9#ad ea Camillus, quae bella suo unius auspicio gesta ad eam diem essent, negare in eis neque se neque populum Romanum aut consilii sui aut fortunae paenituisse; nunc scire se collegam habere iure imperioque parem, vigore aetatis praestantem;
urn:cts:omar:stoa0179.stoa001.omar:6.23.10#itaque se, quod ad exercitum attineat, regere consuesse, non regi; collegae imperium se non posse inpedire. dis bene iuvantibus ageret, quod e re publica duceret;
urn:cts:omar:stoa0179.stoa001.omar:6.23.11#aetati suae se veniam ear petere, ne in prima acie esset; quae senis munia in bello sint, iis se non defuturum. id a dis inmortalibus precari, ne qui casus suum consilium laudabile efficiat. nec ab hominibus salutaris sententia
urn:cts:omar:stoa0179.stoa001.omar:6.23.12#nec a dis tam piae preces auditae sunt. primam aciem auctor pugnae instruit, subsidia Camillus firmat validamque stationem pro castris opponit; ipse edito loco spectator intentus in eventum alieni consilii constitit.
urn:cts:omar:stoa0179.stoa001.omar:6.24.1#simul primo concursu concrepuere arma, hostis dolo, non metu pedem rettulit.
urn:cts:omar:stoa0179.stoa001.omar:6.24.2#lenis ab tergo clivus erat inter aciem et castra; et, quod multitudo suppeditabat, aliquot validas cohortes in castris armatas instructasque reliquerant, quae inter commissum iam certamen, ubi vallo adpropinquasset hostis, erumperent.
urn:cts:omar:stoa0179.stoa001.omar:6.24.3#Romanus cedentem hostem effuse sequendo in locum iniquum pertractus opportunus huic eruptioni fuit. versus itaque in victorem terror et novo hoste et supina valle Romanam inclinavit aciem.
urn:cts:omar:stoa0179.stoa001.omar:6.24.4#instant Volsci recentes, qui e castris impetum fecerant; integrant et illi pugnam, qui simulata cesserant fuga. iam non recipiebat se Romanus miles, sed inmemor recentis ferociae veterisque decoris terga passim dabat atque effuso cursu castra repetebat,
urn:cts:omar:stoa0179.stoa001.omar:6.24.5#cum Camillus subiectus ab circumstantibus in equum et raptim subsidiis oppositis 'haec est' inquit, 'milites, pugna, quam poposcistis? quis homo, quis deus est, quem accusare possitis?
urn:cts:omar:stoa0179.stoa001.omar:6.24.6#vestra ilia temeritas, vestra ignavia haec est. secuti alium ducem sequimini nunc Camillum et, quod ductu meo soletis, vincite. quid vallum et castra spectatis? neminem vestrum illa nisi victorem receptura sunt.'
urn:cts:omar:stoa0179.stoa001.omar:6.24.7#pudor primo tenuit effusos; inde, ut circumagi signa obvertique aciem viderunt in hostem, et dux, praeterquam quod tot insignis triumphis, etiam aetate venerabilis, inter prima signa, ubi plurimus labor periculumque erat, se offerebat, increpare singuli se quisque et alios, et adhortatio in vicem totam alacri clamore pervasit aciem.
urn:cts:omar:stoa0179.stoa001.omar:6.24.8#neque alter tribunus rei defuit, sed missus a collega restituente peditum aciem ad equites, non castigando, ad quam rem leviorem auctorem eum culpae societas fecerat, sed ab imperio totus ad preces versus orare singulos universosque, ut se reum fortunae eius diei crimine eximerent: '
urn:cts:omar:stoa0179.stoa001.omar:6.24.9#abnuente ac prohibente collega temeritati me omnium potius socium quam unius prudentiae dedi. Camillus in utraque vestra fortuna suam gloriam videt; ego, ni restituitur pugna, quod miserrimum est, fortunam cum omnibus, infamiam solus sentiam.'
urn:cts:omar:stoa0179.stoa001.omar:6.24.10#optimum visum est in fluctuante acie tradi equos et pedestri pugna invadere hostem. eunt insignes armis animisque, qua premi parte maxime peditum copias vident. nihil neque apud duces neque apud milites remittitur a summo certamine animi.
urn:cts:omar:stoa0179.stoa001.omar:6.24.11#sensit ergo eventus virtutis enixae opem, et Volsci, qua modo simulato metu cesserant, ea in veram fugam effusi; magna pars et in ipso certamine et post in fuga caesi, ceteri in castris, quae capta eodem impetu sunt; plures tamen capti quam occisi.
urn:cts:omar:stoa0179.stoa001.omar:6.25.1#ubi in recensendis captivis cum Tusculani aliquot noscitarentur, secreti ab aliis ad tribunos adducuntur percunctantibusque fassi publico consilio se militasse.
urn:cts:omar:stoa0179.stoa001.omar:6.25.2#cuius tam vicini belli metu Camillus motus extemplo se Romam captivos ducturum ait, ne patres ignari sint Tusculanos ab societate descisse; castris exercituique interim, si videater, praesit collega.
urn:cts:omar:stoa0179.stoa001.omar:6.25.3#documento unus dies fuerat, ne sua consilia melioribus praeferret. nec tamen aut ipsi aut in exercitu cuiquam satis placato animo Camillus laturus culpam eius videbatur, qua data in tam praecipitem casum res publica esset;
urn:cts:omar:stoa0179.stoa001.omar:6.25.4#et cum in exercitu tum Romae constans omnium fama erat, cum varia fortuna in Volscis gesta res esset, adversae pugnae fugaeque in L. Furio culpam, secundae decus omne penes M. Furium esse.
urn:cts:omar:stoa0179.stoa001.omar:6.25.5#introductis in senatum captivis cum bello persequendos Tusculanos patres censuissent Camilloque id bellum mandassent, adiutorem sibi ad eam rem unum petit permissoque, ut ex collegis optaret, quem vellet, contra spem omnium L. Furium optavit.
urn:cts:omar:stoa0179.stoa001.omar:6.25.6#qua moderatione animi cum collegae levavit infamiam, tum sibi gloriam ingentem peperit. nec fuit cum Tusculanis bellum; pace constanti vim Romanam arcuerunt, quam armis non poterant.
urn:cts:omar:stoa0179.stoa001.omar:6.25.7#Intrantibus fines Romanis non demigratum ex propinquis itineri locis, non cultus agrorum intermissus, patentibus portis urbis togati obviam frequentes imperatoribus processere, commeatus exercitui comiter in castra ex urbe et ex agris devehitur.
urn:cts:omar:stoa0179.stoa001.omar:6.25.8#Camillus castris ante portas positis, eademne forma pacis, quae in agris ostentaretur, etiam intra moenia esset, scire cupiens, ingressus urbem ubi patentes ianuas
urn:cts:omar:stoa0179.stoa001.omar:6.25.9#et tabernis apertis proposita omnia in medio vidit intentosque opifices suo quemque operi et ludos litterarum strepere discentium vocibus ac repletas semitas inter vulgus aliud puerorum et mulierum huc atque illuc euntium, qua quemque suorum usuum causae ferrent, nihil usquam non pavidis modo sed ne mirantibus quidem simile,
urn:cts:omar:stoa0179.stoa001.omar:6.25.10#circumspiciebat omnia, inquirens oculis, ubinam bellum fuisset;
urn:cts:omar:stoa0179.stoa001.omar:6.25.11#adeo nec amotae rei usquam nec oblatae ad tempus vestigium ullum erat, sed ita omnia constanti tranquilla pace, ut eo vix fama belli perlata videri posset.
urn:cts:omar:stoa0179.stoa001.omar:6.26.1#victus igitur patientia hostium senatum eorum vocari iussit. 'soli adhuc' inquit, 'Tusculani, vera arma verasque vires, quibus ab ira Romanorum vestra tutaremini, invenistis.
urn:cts:omar:stoa0179.stoa001.omar:6.26.2#ite Romam ad senatum; aestimabunt patres, utrum plus ante poenae an nunc veniae meriti sitis; non praecipiam gratiam publici beneficii; deprecandi potestatem a me habueritis; precibus eventum vestris senatus, quem videbitur, dabit.'
urn:cts:omar:stoa0179.stoa001.omar:6.26.3#postquam Romam Tusculani venerunt senatusque paulo ante fidelium sociorum maestus in vestibulo curiae est conspectus, moti extemplo patres vocari eos iam tum hospitaliter magis quam hostiliter iussere. dictator Tusculanus ita verba fecit: '
urn:cts:omar:stoa0179.stoa001.omar:6.26.4#quibus bellum indixistis intulistisque, patres conscripti, sicut nunc videtis nos stantes in vestibulo curiae vestrae, ita armati paratique obviam imperatoribus legionibusque vestris processimus.
urn:cts:omar:stoa0179.stoa001.omar:6.26.5#hic noster, hic plebis nostrae habitus fuit eritque semper, nisi si quando a vobis proque vobis arma acceperimus. gratias agimus et ducibus vestris et exercitibus, quod oculis magis quam auribus crediderunt et, ubi nihil hostile erat, ne ipsi quidem fecerunt.
urn:cts:omar:stoa0179.stoa001.omar:6.26.6#pacem, quam nos praestitimus, ea a vobis petimus; bellum eo, sicubi est, avertatis precamur; in nos quid arma polleant vestra, si patiendo experiundum est, inermes experiemur. haec mens nostra sit, di inmortales faciant, tam felix, quam pia.
urn:cts:omar:stoa0179.stoa001.omar:6.26.7#quod ad crimina attinet, quibus moti bellum indixistis, etsi revicta rebus verbis confutare nihil attinet, tamen, etiam si vera sint, vel fateri nobis ea, cum tam evidenter paenituerit, tutum censemus. peccetur in vos, dum digni sitis, quibus ita satisfiat.'
urn:cts:omar:stoa0179.stoa001.omar:6.26.8#tantum fere verborum ab Tusculanis factum. pacem in praesentia nec ita multo post civitatem etiam impetraverunt. ab Tusculo legiones reductae.
urn:cts:omar:stoa0179.stoa001.omar:6.27.1#Camillus, consilio et virtute in Volsco bello, felicitate in Tusculana expeditione, utrobique singulari adversus collegam patientia et moderatione insignis,
urn:cts:omar:stoa0179.stoa001.omar:6.27.2#magistratu abiit creatis tribunis militaribus in insequentem annum L. et P. Valeriis, Lucio quintum, Publio tertium, et C. Sergio tertium, L. Menenio iterum, P. Papirio, Ser. Cornelio Maluginense.
urn:cts:omar:stoa0179.stoa001.omar:6.27.3#censoribus quoque eguit annus maxime propter incertam famam aeris alieni, adgravantibus summam etiam invidiosius tribunis plebis, cum ab iis elevaretur, quibus fide magis quam fortuna debentium laborare creditum videri expediebat.
urn:cts:omar:stoa0179.stoa001.omar:6.27.4#creati censores C. Sulpicius Camerinus Sp. Postumius Regillensis, coeptaque iam res morte Postumi, quia collegam suffici censori religio erat, interpellata est.
urn:cts:omar:stoa0179.stoa001.omar:6.27.5#igitur cum Sulpicius abdicasset se magistratu, censores alii vitio creati non gesserunt magistratum; tertios creari velut dis non accipientibus in eum annum censuram religiosum fuit.
urn:cts:omar:stoa0179.stoa001.omar:6.27.6#Earn vero ludificationem plebis tribuni ferendam negabant: fugere senatum testes tabulas publicas census cuiusque, quia nolint conspici summam aeris alieni, quae indicatura sit demersam partem a parte civitatis, cum interim obaeratam plebem obiectari aliis atque aliis hostibus.
urn:cts:omar:stoa0179.stoa001.omar:6.27.7#passim iam sine ullo discrimine bella quaeri: ab Antio Satricum, ab Satrico Velitras, inde Tusculum legiones ductas; Latinis, Hernicis, Praenestinis iam intentari arma civium magis quam hostium odio, ut in armis terant plebem nec respirare in urbe aut per otium libertatis meminisse sinant aut consistere in contione, ubi aliquando audiant vocem tribuniciam de levando faenore et fine aliarum iniuriarum agentem.
urn:cts:omar:stoa0179.stoa001.omar:6.27.8#quod si sit animus plebi memor patrum libertatis, se nec addici quemquam civem Romanum ob creditam pecuniam passuros neque dilectum haberi, donec inspecto aere alieno initaque ratione minuendi eius sciat unus quisque, quid sui, quid alieni sit, supersit sibi liberum corpus an id quoque nervo debeatur.
urn:cts:omar:stoa0179.stoa001.omar:6.27.9#merces seditionis proposita confestim seditionem excitavit. nam et addicebantur multi, et ad Praenestini famam belli novas legiones scribendas patres censuerant; quae utraque simul auxilio tribunicio et consensu plebis inpediri coepta;
urn:cts:omar:stoa0179.stoa001.omar:6.27.10#nam neque duci addictos tribuni sinebant neque iuniores nomina dabant. cum patribus minor in praesens cura creditae pecuniae iuris exsequendi quam dilectus esset—quippe iam a Praeneste profectos hostes in agro Gabino consedisse nuntiabatur—
urn:cts:omar:stoa0179.stoa001.omar:6.27.11#, interim tribunos plebis fama ea ipsa inritaverat magis ad susceptum certamen quam deterruerat; neque aliud ad seditionem extinguendam in urbe quam prope inlatum moenibus ipsis bellum valuit.
urn:cts:omar:stoa0179.stoa001.omar:6.28.1#nam cum esset Praenestinis nuntiatum nullum exercitum conscriptum Romae, nullum ducem certum esse,
urn:cts:omar:stoa0179.stoa001.omar:6.28.2#patres ac plebem in semet ipsos versos, occasionem rati duces eorum raptim agmine acto pervastatis protinus agris ad portam Collinam signa intulere.
urn:cts:omar:stoa0179.stoa001.omar:6.28.3#ingens in urbe trepidatio fuit. conclamatum ad arma concursumque in muros atque portas est, tandemque ab seditione ad bellum versi dictatorem T. Quinctium Cincinnatum creavere.
urn:cts:omar:stoa0179.stoa001.omar:6.28.4#is magistrum equitum A. Sempronium Atratinum dixit. quod ubi auditum est—tantus eius magistratus terror erat—, simul hostes a moenibus recessere et iuniores Romani ad edictum sine retractatione convenere.
urn:cts:omar:stoa0179.stoa001.omar:6.28.5#dum conscribitur Romae exercitus, castra interim hostium haud procul Alia flumine posita; inde agrum late populantes fatalem se urbi Romanae locum cepisse inter se iactabant:
urn:cts:omar:stoa0179.stoa001.omar:6.28.6#similem pavorem inde ac fugam fore, ac bello Gallico fuerit; etenim si diem contactum religione insignemque nomine eius loci timeant Romani, quanto magis Alliensi die Aliam ipsam, monumentum tantae cladis, reformidaturos? species profecto iis ibi truces Gallorum sonumque vocis in oculis atque auribus fore.
urn:cts:omar:stoa0179.stoa001.omar:6.28.7#has inanium rerum inanes ipsas volventes cogitationes fortunae loci delegaverant spes suas. Romani contra, ubicumque esset Latinus hostis, satis scire eum esse, quem ad Regillum lacum devictum centum annorum pace obnoxia tenuerint;
urn:cts:omar:stoa0179.stoa001.omar:6.28.8#locum insignem memoria cladis inritaturum se potius ad delendam memoriam dedecoris, quam ut timorem faciat, ne qua terra sit nefasta victoriae suae;
urn:cts:omar:stoa0179.stoa001.omar:6.28.9#quin ipsi sibi Galli si offerantur illo loco, se ita pugnaturos, ut Romae pugnaverint in repetenda patria, ut postero die ad Gabios, tunc cum effecerint, ne quis hostis, qui moenia Romana intrasset, nuntium secundae adversaeque fortunae domum perferret.
urn:cts:omar:stoa0179.stoa001.omar:6.29.1#his utrimque animis ad Aliam ventum est. dictator Romanus, postquam in conspectu hostes erant instructi intentique, 'videsne tu' inquit, 'A. Semproni, loci fortuna illos fretos ad Aliam constitisse? nec illis di inmortales certioris quidquam fiduciae maiorisve quod sit auxilii dederint.
urn:cts:omar:stoa0179.stoa001.omar:6.29.2#at tu, fretus armis animisque, concitatis equis invade mediam aciem; ego cum legionibus in turbatos trepidantesque inferam signa. adeste, di testes foederis, et expetite poenas debitas simul vobis violatis nobisque per vestrum numen deceptis.' non equitem, non peditem sustinuere Praenestini.
urn:cts:omar:stoa0179.stoa001.omar:6.29.3#primo impetu ac clamore dissipati ordines sunt; dein, postquam nullo loco constabat acies, terga vertunt consternatique et praeter castra etiam sua pavore praelati non prius se ab effuso cursu sistunt, quam in conspectu Praeneste fuit.
urn:cts:omar:stoa0179.stoa001.omar:6.29.4#ibi ex fuga dissipata locum, quem tumultuario opere communirent, capiunt, ne, si intra moenia se recepissent, extemplo ureretur ager depopulatisque omnibus obsidio urbi inferretur.
urn:cts:omar:stoa0179.stoa001.omar:6.29.5#sed postquam direptis ad Aliam castris victor Romanus aderat, id quoque munimentum relictum, et vix moenia tuta rati oppido se Praeneste includunt.
urn:cts:omar:stoa0179.stoa001.omar:6.29.6#octo praeterea oppida erant sub dicione Praenestinorum. ad ea circumlatum bellum, deincepsque haud magno certamine captis Velitras exercitus ductus. eae quoque expugnatae. tum ad caput belli Praeneste ventum.
urn:cts:omar:stoa0179.stoa001.omar:6.29.7#id non vi, sed per deditionem receptum est. T. Quinctius semel acie victor,
urn:cts:omar:stoa0179.stoa001.omar:6.29.8#binis castris hostium, novem oppidis vi captis, Praeneste in deditionem accepto Romam revertit triumphansque signum Praeneste devectum Iovis Imperatoris in Capitolium tulit.
urn:cts:omar:stoa0179.stoa001.omar:6.29.9#dedicatum est inter cellam Iovis ac Minervae tabulaque sub eo fixa, monumentum rerum gestarum, his ferme incisa litteris fuit: 'Iuppiter atque divi omnes hoc dederunt, ut T. Quinctius dictator oppida novem caperet.' die vicesimo, quam creatus erat, dictatura se abdicavit.
urn:cts:omar:stoa0179.stoa001.omar:6.30.1#comitia inde habita tribunorum militum consulari potestate, quibus aequatus patriciorum plebeiorumque numerus.
urn:cts:omar:stoa0179.stoa001.omar:6.30.2#ex patribus creati P. et C. Manlii cum L. Iulio; plebes C. Sextilium, M. Albinium, L. Antistium dedit.
urn:cts:omar:stoa0179.stoa001.omar:6.30.3#Manliis, quod genere plebeios, gratia Iulium anteibant, Volsci provincia sine sorte, sine conparatione extra ordinem data; cuius et ipsos postmodo et patres, qui dederant, paenituit.
urn:cts:omar:stoa0179.stoa001.omar:6.30.4#inexplorato pabulatum cohortes misere; quibus velut circumventis, cum id falso nuntiatum esset, dum, praesidio ut essent, citati feruntur, ne auctore quidem adservato, qui eos, hostis Latinus pro milite Romano, frustratus erat, ipsi in insidias praecipitavere.
urn:cts:omar:stoa0179.stoa001.omar:6.30.5#ibi dum iniquo loco sola virtute militum restantes caedunt caedunturque, castra interim Romana iacentia in campo ab altera parte hostes invasere.
urn:cts:omar:stoa0179.stoa001.omar:6.30.6#ab ducibus utrobique proditae temeritate atque inscitia res; quidquid superfuit fortuna populi Romani et militum, etiam sine rectore stabilis, virtus tutata est.
urn:cts:omar:stoa0179.stoa001.omar:6.30.7#quae ubi Romam sunt relata, primum dictatorem dici placebat; deinde, postquam quietae res ex Volscis adferebantur et apparuit nescire eos victoria et tempore uti, revocati etiam inde exercitus ac duces, otiumque inde, quantum a Volscis, fuit;
urn:cts:omar:stoa0179.stoa001.omar:6.30.8#id modo extremo anno tumultuatum, quod Praenestini concitatis Latinorum populis rebellarunt.
urn:cts:omar:stoa0179.stoa001.omar:6.30.9#eodem anno Setiam, ipsis querentibus penuriam hominum, novi coloni adscripti. rebusque haud prosperis bello domestica quies, quam tribunorum militum ex plebe gratia maiestasque inter suos obtinuit, solacium fuit.
urn:cts:omar:stoa0179.stoa001.omar:6.31.1#insequentis anni principia statim seditione ingenti arsere tribunis militum consulari potestate Sp. Furio, Q. Servilio iterum, L. Menenio tertium, P. Cloelio, M. Horatio, L. Geganio. erat autem et materia et causa seditionis aes alienum.
urn:cts:omar:stoa0179.stoa001.omar:6.31.2#cuius noscendi gratia Sp. Servilius Priscus Q. Cloelius Siculus censores facti, ne rem agerent, bello impediti sunt;
urn:cts:omar:stoa0179.stoa001.omar:6.31.3#namque trepidi nuntii primo, fuga deinde ex agris legiones Volscorum ingressas fines popularique passim Romanum agrum attulere.
urn:cts:omar:stoa0179.stoa001.omar:6.31.4#in qua trepidatione tantum afuit, ut civilia certamina terror externus cohiberet, ut contra eo violentior potestas tribunicia inpediendo dilectu esset, donec condiciones inpositae patribus, ne quis, quoad debellatum esset, tributum daret aut ius de pecunia credita diceret.
urn:cts:omar:stoa0179.stoa001.omar:6.31.5#eo laxamento plebi sumpto mora dilectui non est facta. legionibus novis scriptis placuit duos exercitus in agrum Volscum legionibus divisis duci; Sp. Furius M. Horatius dextrorsus in maritimam oram atque Antium, Q. Servilius et L. Geganius laeva ad montes Ecetram pergunt.
urn:cts:omar:stoa0179.stoa001.omar:6.31.6#neutra parte hostis obvius fuit; populatio itaque non illi vagae similis, quam Volscus latrocinii more, discordiae hostium fretus et virtutem metuens, per trepidationem raptim fecerat, sed ab iusto exercitu iusta ira facta, spatio quoque temporis gravior. quippe a Volscis timentibus,
urn:cts:omar:stoa0179.stoa001.omar:6.31.7#ne interim exercitus ab Roma exiret, incursiones in extrema finium factae erant; Romano contra etiam in hostico morandi causa erat, ut hostem ad certamen eliceret.
urn:cts:omar:stoa0179.stoa001.omar:6.31.8#itaque omnibus passim tectis agrorum vicisque etiam quibusdam exustis, non arbore frugifera, non satis in spem frugum relictis, omni, quae extra moenia fuit, hominum pecudumque praeda abacta, Romam utrimque exercitus reducti.
urn:cts:omar:stoa0179.stoa001.omar:6.32.1#Parvo intervallo ad respirandum debitoribus dato, postquam quietae res ab hostibus erant, celebrari de integro iuris dictio, et tantum abesse spes veteris levandi faenoris, ut tributo novum faenus contraheretur in murum a censoribus locatum saxo quadrato faciundum.
urn:cts:omar:stoa0179.stoa001.omar:6.32.2#cui succumbere oneri coacta plebes, quia quem dilectum inpedirent non habebant tribuni plebis.
urn:cts:omar:stoa0179.stoa001.omar:6.32.3#tribunos etiam militares patricios omnes coacta principum opibus fecit: L. Aemilium, P. Valerium quartum, C. Veturium, Ser. Sulpicium, L. et C. Quinctios Cincinnatos.
urn:cts:omar:stoa0179.stoa001.omar:6.32.4#iisdem opibus obtinuere, ut adversus Latinos Volscosque, qui coniunctis legionibus ad Satricum castra habebant,
urn:cts:omar:stoa0179.stoa001.omar:6.32.5#nullo inpediente omnibus iunioribus sacramento adactis tres exercitus scriberent, unum ad praesidium urbis, alterum, qui, si qui alibi motus extitisset, ad subita belli mitti posset; tertium longe validissimum P. Valerius et L. Aemilius ad Satricum duxere.
urn:cts:omar:stoa0179.stoa001.omar:6.32.6#ubi cum aciem instructam hostium loco aequo invenissent, extemplo pugnatum; et ut nondum satis certam victoriam, sic prosperae spei pugnam imber ingentibus procellis fusus diremit.
urn:cts:omar:stoa0179.stoa001.omar:6.32.7#postero die iterata pugna; et aliquamdiu aequa virtute fortunaque Latinae maxime legiones, longa societate militiam Romanam edoctae, restabant.
urn:cts:omar:stoa0179.stoa001.omar:6.32.8#eques inmissus ordines turbavit, turbatis signa peditum inlata, quantumque Romana se invexit acies, tantum hostes gradu demoti;
urn:cts:omar:stoa0179.stoa001.omar:6.32.9#et, ut semel inclinavit pugna, iam intolerabilis Romana vis erat. fusi hostes cum Satricum, quod duo milia inde aberat, non castra peterent, ab equite maxime caesi; castra capta direptaque. ab Satrico nocte,
urn:cts:omar:stoa0179.stoa001.omar:6.32.10#quae proelio proxima fuit, fugae simili agmine petunt Antium; et cum Romanus exercitus prope vestigiis sequeretur, plus tamen timor quam ira celeritatis habuit. prius itaque moenia intravere hostes, quam Romanus extrema agminis carpere aut morari posset.
urn:cts:omar:stoa0179.stoa001.omar:6.32.11#inde aliquot dies vastando agro absumpti, nec Romanis satis instructis apparatu bellico ad moenia adgredienda nec illis ad subeundum pugnae casum.
urn:cts:omar:stoa0179.stoa001.omar:6.33.1#seditio tum inter Antiates Latinosque coorta, cum Antiates victi malis subactique bello, in quo et nati erant et consenuerant, deditionem spectarent,
urn:cts:omar:stoa0179.stoa001.omar:6.33.2#Latinos ex diutina pace nova defectio recentibus adhuc animis ferociores ad perseverandum in bello faceret. finis certaminis fuit, postquam utrisque apparuit nihil per alteros stare, quo minus incepta persequerentur. Latini profecti a societate pacis,
urn:cts:omar:stoa0179.stoa001.omar:6.33.3#ut rebantur, inhonestae sese vindicaverunt, Antiates incommodis arbitris salutarium consiliorum remotis urbem agrosque Romanis dedunt.
urn:cts:omar:stoa0179.stoa001.omar:6.33.4#ira et rabies Latinorum, quia nec Romanos bello laedere nec Volscos in armis retinere potuerant, eo erupit, ut Satricum urbem, quae receptaculum primum eis adversae pugnae fuerat, igni concremarent; nec aliud tectum eius superfuit urbis, cum faces pariter sacris profanisque inicerent, quam matris Matutae templum; inde eos
urn:cts:omar:stoa0179.stoa001.omar:6.33.5#nec sua religio nec verecundia deum arcuisse dicitur, sed vox horrenda edita templo cum tristibus minis, ni nefandos ignes procul delubris amovissent. Incensos ea rabie impetus Tusculum tulit ob iram,
urn:cts:omar:stoa0179.stoa001.omar:6.33.6#quod deserto communi concilio Latinorum non in societatem modo Romanam, sed etiam in civitatem se dedissent.
urn:cts:omar:stoa0179.stoa001.omar:6.33.7#patentibus portis cum inproviso incidissent, primo clamore oppidum praeter arcem captum est. in arcem oppidani refugere cum coniugibus ac liberis nuntiosque Romam, qui certiorem de suo casu senatum facerent, misere.
urn:cts:omar:stoa0179.stoa001.omar:6.33.8#haud segnius, quam fide populi Romani dignum fuit, exercitus Tusculum ductus; L. Quinctius et Ser. Sulpicius tribuni militum duxere.
urn:cts:omar:stoa0179.stoa001.omar:6.33.9#clausas portas Tusculi Latinosque simul obsidentium atque obsessorum animo hinc moenia Tusculi tueri vident, illinc arcem oppugnare, terrere una ac pavere.
urn:cts:omar:stoa0179.stoa001.omar:6.33.10#adventus Romanorum mutaverat utriusque partis animos; Tusculanos ex ingenti metu in summam alacritatem, Latinos ex prope certa fiducia mox capiendae arcis, quoniam oppido potirentur, in exiguam de se ipsis spem verterat.
urn:cts:omar:stoa0179.stoa001.omar:6.33.11#tollitur ex arce clamor ab Tusculanis; excipit aliquanto maior ab exercitu Romano. utrimque urgentur Latini; nec impetus Tusculanorum decurrentium ex superiore loco sustinent nec Romanos subeuntes moenia molientesque obices portarum arcere possunt.
urn:cts:omar:stoa0179.stoa001.omar:6.33.12#scalis prius moenia capta; inde effracta claustra portarum; et cum anceps hostis et a fronte et a tergo urgeret nec ad pugnam ulla vis nec ad fugam loci quicquam superesset, in medio caesi ad unum omnes. recuperate ab hostibus Tusculo exercitus Romam est reductus.
urn:cts:omar:stoa0179.stoa001.omar:6.34.1#quanto magis prosperis eo anno bellis tranquilla omnia foris erant, tantum in urbe vis patrum in dies miseriaeque plebis crescebant, cum eo ipso, quod necesse erat solvi, facultas solvendi inpediretur. itaque cum iam ex re nihil dari posset,
urn:cts:omar:stoa0179.stoa001.omar:6.34.2#fama et corpore, iudicati atque addicti, creditoribus satisfaciebant, poenaque in vicem fidei cesserat.
urn:cts:omar:stoa0179.stoa001.omar:6.34.3#adeo ergo obnoxios summiserant animos non infimi solum, sed principes etiam plebis, ut non modo ad tribunatum militum inter patricios petendum,
urn:cts:omar:stoa0179.stoa001.omar:6.34.4#quod tanta vi ut liceret tetenderant, sed ne ad plebeios quidem magistratus capessendos petendosque ulli viro acri experientique animus esset, possessionemque honoris usurpati modo a plebe per paucos annos recuperasse in perpetuum patres viderentur.
urn:cts:omar:stoa0179.stoa001.omar:6.34.5#ne id nimis laetum parti alteri esset, parva, ut plerumque solet, rem ingentem moliundi causa intervenit. M. Fabi Ambusti, potentis viri cum inter sui corporis homines tum etiam ad plebem, quod haudquaquam inter id genus contemptor eius habebatur, filiae duae nuptae Ser. Sulpicio maior, minor C. Licinio Stoloni erat, inlustri quidem viro, tamen plebeio; eaque ipsa adfinitas haud spreta gratiam Fabio ad vulgum quaesierat.
urn:cts:omar:stoa0179.stoa001.omar:6.34.6#forte ita incidit, ut in Ser. Sulpici tribuni militum domo sorores Fabiae cum inter se, ut fit, sermonibus tempus tererent, lictor Sulpici, cum is de foro se domum reciperet, forem, ut mos est, virga percuteret. cum ad id, moris eius insueta, expavisset minor Fabia, risui sorori fuit, miranti ignorare id sororem.
urn:cts:omar:stoa0179.stoa001.omar:6.34.7#ceterum is risus stimulos parvis mobili rebus animo muliebri subdidit. frequentia quoque prosequentium rogantiumque, num quid vellet, credo fortunatum matrimonium ei sororis visum suique ipsam malo arbitrio, quo a proximis quisque minime anteiri vult, paenituisse.
urn:cts:omar:stoa0179.stoa001.omar:6.34.8#confusam eam ex recenti morsu animi cum pater forte vidisset, percunctatus 'satin salvae?' avertentem causam doloris, quippe nec satis piam adversus sororem nec admodum in virum honorificam,
urn:cts:omar:stoa0179.stoa001.omar:6.34.9#elicuit comiter sciscitando, ut fateretur eam esse causam doloris, quod iuncta inpari esset, nupta in domo, quam nec honos nec gratia intrare posset.
urn:cts:omar:stoa0179.stoa001.omar:6.34.10#consolans inde filiam Ambustus bonum animum habere iussit: eosdem prope diem domi visuram honores, quos apud sororem videat.
urn:cts:omar:stoa0179.stoa001.omar:6.34.11#inde consilia inire cum genero coepit adhibito L. Sextio, strenuo adulescente et cuius spei nihil praeter genus patricium deesset.
urn:cts:omar:stoa0179.stoa001.omar:6.35.1#occasio videbatur rerum novandarum propter ingentem vim aeris alieni, cuius levamen mali plebes nisi suis in summo imperio locatis nullum speraret: accingendum ad eam cogitationem esse;
urn:cts:omar:stoa0179.stoa001.omar:6.35.2#conando agendoque iam eo gradum fecisse plebeios, unde, si porro adnitantur, pervenire ad summa et patribus aequari tam honore quam virtute possent.
urn:cts:omar:stoa0179.stoa001.omar:6.35.3#in praesentia tribunos plebis fieri placuit, quo in magistratu sibimet ipsi viam ad ceteros honores aperirent.
urn:cts:omar:stoa0179.stoa001.omar:6.35.4#creatique tribuni C. Licinius et L. Sextius promulgavere leges omnes adversus opes patriciorum et pro commodis plebis, unam de aere alieno, ut deducto eo de capite, quod usuris pernumeratum esset, id, quod superesset, triennio aequis pensionibus persolveretur; alteram de modo agrorum,
urn:cts:omar:stoa0179.stoa001.omar:6.35.5#ne quis plus quingentas iugera agri possideret; tertiam, ne tribunorum militum comitia fierent consulumque utique alter ex plebe crearetur, — cuncta ingentia et quae sine certamine maximo obtineri non possent. omnium igitur simul rerum,
urn:cts:omar:stoa0179.stoa001.omar:6.35.6#quarum inmodica cupido inter mortales est, agri, pecuniae, honorum discrimine proposito conterriti patres cum trepidassent publicis privatisque consiliis, nullo remedio alio praeter expertam multis iam ante certaminibus intercessionem invento collegas adversus tribunicias rogationes conparaverunt.
urn:cts:omar:stoa0179.stoa001.omar:6.35.7#qui ubi tribus ad suffragium ineundum citari a Licinio Sextioque viderunt, stipati patrum praesidiis ne recitari rogationes nec sollemne quidquam aliud ad sciscendum plebi fieri passi sunt.
urn:cts:omar:stoa0179.stoa001.omar:6.35.8#iamque frustra saepe concilio advocato cum pro antiquatis rogationes essent: 'bene habet' inquit Sextius; quando quidem tantum intercessionem pollere placet, isto ipso telo tutabimur plebem.
urn:cts:omar:stoa0179.stoa001.omar:6.35.9#agite dum, comitia indicite, patres, tribunis militum creandis; faxo, ne iuvet vox ista 'veto', qua nunc concinentes collegas nostros tam laeti auditis.' haud inritae cecidere minae;
urn:cts:omar:stoa0179.stoa001.omar:6.35.10#comitia praeter aedilium tribunorumque plebi nulla sunt habita. Licinius Sextiusque tribuni plebis refecti nullos curules magistratus creari passi sunt; eaque solitudo magistratuum et plebe reficiente duos tribunos et iis comitia tribunorum militum tollentibus per quinquennium urbem tenuit.
urn:cts:omar:stoa0179.stoa001.omar:6.36.1#alia bella opportune quievere; Veliterni coloni gestientes otio, quod nullus exercitus Romanus esset, et agrum Romanum aliquotiens incursavere et Tusculum oppugnare adorti sunt;
urn:cts:omar:stoa0179.stoa001.omar:6.36.2#eaque res Tusculanis, veteribus sociis, novis civibus, opem orantibus verecundia maxime non patres modo sed etiam plebem movit.
urn:cts:omar:stoa0179.stoa001.omar:6.36.3#remittentibus tribunis plebis comitia per interregem sunt habita creatique tribuni militum L. Furius, A. Manlius, Ser. Sulpicius, Ser. Cornelius, P. et C. Valerii. haudquaquam tam oboedientem in dilectu quam in comitiis plebem habuere;
urn:cts:omar:stoa0179.stoa001.omar:6.36.4#ingentique contentione exercitu scripto profecti non ab Tusculo modo summovere hostem sed intra suamet ipsum moenia conpulere,
urn:cts:omar:stoa0179.stoa001.omar:6.36.5#obsidebanturque haud paulo vi maiore Velitrae quam Tusculum obsessum fuerat. nec tamen ab eis, a quibus obsideri coeptae erant, expugnari potuere;
urn:cts:omar:stoa0179.stoa001.omar:6.36.6#ante novi creati sunt tribuni militum Q. Servilius, C. Veturius, A. et M. Cornelii, Q. Quinctius, M. Fabius. nihil ne ab iis quidem tribunis ad Velitras memorabile factum. in maiore discrimine domi res vertebantur.
urn:cts:omar:stoa0179.stoa001.omar:6.36.7#nam praeter Sextium Liciniumque latores legum, iam octavum tribunos plebis refectos, Fabius quoque tribunus militum, Stolonis socer, quarum legum auctor fuerat, earum suasorem se haud dubium ferebat;
urn:cts:omar:stoa0179.stoa001.omar:6.36.8#et cum octo ex collegio tribunorum plebi primo intercessores legum fuissent, quinque soli erant; et, ut ferme solent qui a suis desciscunt, capti et stupentes animi vocibus alienis id modo, quod domi praeceptum erat, intercessioni suae praetendebant:
urn:cts:omar:stoa0179.stoa001.omar:6.36.9#Velitris in exercitu plebis magnam partem abesse; in adventum militum comitia differri debere, ut universa plebes de suis commodis suffragium ferret.
urn:cts:omar:stoa0179.stoa001.omar:6.36.10#Sextius Liciniusque cum parte collegarum et uno ex tribunis militum Fabio, artifices iam tot annorum usu tractandi animos plebis, primores patrum productos interrogando de singulis, quae ferebantur ad populum, fatigabant:
urn:cts:omar:stoa0179.stoa001.omar:6.36.11#auderentne postulare, ut, cum bina iugera agri plebi dividerentur, ipsis plus quingenta iugera habere liceret, ut singuli prope trecentorum civium possiderent agros, plebeio homini vix ad tectum necessarium aut locum sepulturae suus pateret ager?
urn:cts:omar:stoa0179.stoa001.omar:6.36.12#an placeret faenore circumventam plebem, potius quam sorte creditum solvat, corpus in nervum ac supplicia dare, et gregatim cotidie de foro addictos duci et repleri vinctis nobiles domus et, abicumque patricius habitet, ibi carcerem privatum esse?
urn:cts:omar:stoa0179.stoa001.omar:6.37.1#haec indigna miserandaque auditu cum apud timentes sibimet ipsos maiore audientium indignatione quam sua increpuissent,
urn:cts:omar:stoa0179.stoa001.omar:6.37.2#atqui nec agros occupandi modum nec faenore trucidandi plebem alium patribus umquam fore adfirmabant, nisi alterum ex plebe consulem, custodem suae libertatis, plebes fecisset.
urn:cts:omar:stoa0179.stoa001.omar:6.37.3#contemni iam tribunos plebis, quippe quae potestas iam suam ipsa vim frangat intercedendo.
urn:cts:omar:stoa0179.stoa001.omar:6.37.4#non posse aequo iure agi, ubi imperium penes illos, penes se auxilium tantum sit; nisi imperio communicato numquam plebem in parte pari rei publicae fore. nec esse, quod quisquam satis putet, si plebeiorum ratio comitiis consularibus habeatur; nisi alterum consulem utique ex plebe fieri necesse sit, neminem fore.
urn:cts:omar:stoa0179.stoa001.omar:6.37.5#an iam memoria exisse, cum tribunos militum idcirco potius quam consules creari placuisset, ut et plebeis pateret summus honos, quattuor et quadraginta annis neminem ex plebe tribunum militum creatum esse? quid crederent?
urn:cts:omar:stoa0179.stoa001.omar:6.37.6#duobusne in locis sua voluntate impertituros plebi honorem, qui octona loca tribunis militum creandis occupare soliti sint, et ad consulatum viam fieri passuros, qui tribunatum saeptum tam diu habuerint?
urn:cts:omar:stoa0179.stoa001.omar:6.37.7#lege obtinendum esse, quod comitiis per gratiam nequeat, et seponendum extra certamen alterum consulatum, ad quem plebi sit aditus, quoniam in certamine relictus praemium semper potentioris futurus sit.
urn:cts:omar:stoa0179.stoa001.omar:6.37.8#nec iam posse dici id, quod antea iactare soliti sint, non esse in plebeis idoneos viros ad curules magistratus; numquid enim socordius aut segnius rem publicam administrari post P. Licini Calvi tribunatum, qui primus ex plebe creatus sit, quam per eos annos gesta sit, quibus praeter patricios nemo tribunus militum fuerit? quin contra patricios aliquot damnatos post tribunatum;, neminem plebeium.
urn:cts:omar:stoa0179.stoa001.omar:6.37.9#quaestores quoque, sicut tribunos militum, paucis ante annis ex plebe coeptos creari, nec ullius eorum populum Romanum paenituisse.
urn:cts:omar:stoa0179.stoa001.omar:6.37.10#consulatum superesse plebeis; eam esse arcem libertatis, id columen. si eo perventum sit, tum populum Romanum vere exactos ex urbe reges et stabilem libertatem suam existimaturum;
urn:cts:omar:stoa0179.stoa001.omar:6.37.11#quippe ex illa die in plebem ventura omnia, quibus patricii excellant, imperium atque honorem, gloriam belli, genus, nobilitatem, magna ipsis fruenda, maiora liberis relinquenda.
urn:cts:omar:stoa0179.stoa001.omar:6.37.12#huius generis orationes ubi accipi videre, novam rogationem promulgant, ut pro duumviris sacris faciundis decemviri creentur ita, ut pars ex plebe, pars ex patribus fiat; omniumque earum rogationum comitia in adventum eius exercitus differunt, qui Velitras obsidebat.
urn:cts:omar:stoa0179.stoa001.omar:6.38.1#prius circumactus est annus, quam a Velitris reducerentur legiones. ita suspensa de legibus res ad novos tribunos militum dilata; nam plebis tribunos eosdem, duos utique, qui legum latores erant, plebes reficiebat.
urn:cts:omar:stoa0179.stoa001.omar:6.38.2#tribuni militum creati T. Quinctius, Ser. Cornelius, Ser. Sulpicius, Sp. Servilius, L. Papirius, L. Veturius.
urn:cts:omar:stoa0179.stoa001.omar:6.38.3#principio statim anni ad ultimam dimicationem de legibus ventum; et cum tribus vocarentur nec intercessio collegarum latoribus obstaret, trepidi patres ad duo ultima auxilia, ad summum imperium summumque civem, decurrunt.
urn:cts:omar:stoa0179.stoa001.omar:6.38.4#dictatorem dici placet; dicitur M. Furius Camillus, qui magistrum equitum L. Aemilium cooptat. legum quoque latores adversus tantum apparatum adversariorum et ipsi causam plebis ingentibus animis armant concilioque plebis indicto tribus ad suffragium vocant.
urn:cts:omar:stoa0179.stoa001.omar:6.38.5#cum dictator, stipatus agmine patriciorum, plenus irae minarumque consedisset atque ageretur res solito primum certamine inter se tribunorum plebi ferentium legem intercedentiumque et, quanto iure potentior intercessio erat, tantum vinceretur favore legum ipsarum latorumque et 'uti rogas' primae tribus dicerent,
urn:cts:omar:stoa0179.stoa001.omar:6.38.6#tum Camillus 'quando quidem' inquit, Quirites, iam vos tribunicia libido, non potestas regit et intercessionem secessione quondam plebis partam vobis eadem vi facitis inritam, qua peperistis, non rei publicae magis universae quam vestra causa dictator intercessioni adero eversumque vestrum auxilium imperio tutabor.
urn:cts:omar:stoa0179.stoa001.omar:6.38.7#itaque, si C. Licinius et L. Sextius intercessioni conlegarum cedunt, nihil patricium magistratum inseram concilio plebis; si adversus intercessionem tamquam captae civitati leges inponere tendent, vim tribuniciam a se ipsa dissolvi non patiar.'
urn:cts:omar:stoa0179.stoa001.omar:6.38.8#aduersus ea cum contemptim tribuni plebis rem nihilo segnius peragerent, tum percitus ira Camillus lictores, qui de medio plebem emoverent, misit et addidit minas, si pergerent, sacramento omnes iuniores adacturum exercitumque extemplo ex urbe educturum. terrorem ingentem incusserat plebi;
urn:cts:omar:stoa0179.stoa001.omar:6.38.9#ducibus plebis accendit magis certamine animos quam minuit. sed re neutro inclinata magistratu se abdicavit, seu quia vitio creatus erat, ut scripsere quidam, seu quia tribuni plebis tulerunt ad plebem, idque plebs scivit, ut, si M. Furius pro dictatore quid egisset, quingentum milium ei multa esset.
urn:cts:omar:stoa0179.stoa001.omar:6.38.10#sed auspiciis magis quam novi exempli rogatione deterritum ut potius credam, cum ipsius viri facit ingenium, tum quod ei suffectus est extemplo P. Manlius dictator—
urn:cts:omar:stoa0179.stoa001.omar:6.38.11#quem quid creari attinebat ad id certamen, quo M. Furius victus esset? — et quod eundem M. Furium dictatorem insequens annus habuit, haud sine pudore certe fractum priore anno in se imperium repetiturum;
urn:cts:omar:stoa0179.stoa001.omar:6.38.12#simul quod eo tempore, quo promulgatum de multa eius traditur, aut et huic rogationi, qua se in ordinem cogi videbat, obsistere potuit, aut ne illas quidem, propter quas et haec lata erat,
urn:cts:omar:stoa0179.stoa001.omar:6.38.13#inpedire, et quod usque ad memoriam nostram tribuniciis consularibusque certatum viribus est, dictaturae semper altius fastigium fuit.
urn:cts:omar:stoa0179.stoa001.omar:6.39.1#inter priorem dictaturam abdicatam novamque a Manlio initam ab tribunis velut per interregnum concilio plebis habito apparuit, quae ex promulgatis plebi, quae latoribus gratiora essent.
urn:cts:omar:stoa0179.stoa001.omar:6.39.2#nam de faenore atque agro rogationes iubebant, de plebeio consule antiquabant; et perfecta utraque res esset, ni tribuni se in omnia simul consulere plebem dixissent.
urn:cts:omar:stoa0179.stoa001.omar:6.39.3#P. Manlius deinde dictator rem in causam plebis inclinavit C. Licinio, qui tribunus militum fuerat, magistro equitum de plebe dicto.
urn:cts:omar:stoa0179.stoa001.omar:6.39.4#id aegre patres passos accipio; dictatorem propinqua cognatione Licini se apud patres excusare solitum, simul negantem magistri equitum maius quam tribuni consularis imperium esse.
urn:cts:omar:stoa0179.stoa001.omar:6.39.5#Licinius Sextiusque, cum tribunorum plebi creandorum indicta comitia essent, ita se gerere, ut negando iam sibi velle continuari honorem acerrime accenderent ad id, quod dissimulando petebant, plebem:
urn:cts:omar:stoa0179.stoa001.omar:6.39.6#nonum se annum iam velut in acie adversus optumates maximo privatim periculo, nullo publice emolumento stare. consenuisse iam secum et rogationes promulgatas et vim omnem tribuniciae potestatis.
urn:cts:omar:stoa0179.stoa001.omar:6.39.7#primo intercessione collegarum in leges suas pugnatum esse, deinde ablegatione iuventutis ad Veliternum bellum, postremo dictatorium fulmen in se intentatum.
urn:cts:omar:stoa0179.stoa001.omar:6.39.8#iam nec collegas nec bellum nec dictatorem obstare, quippe qui etiam omen plebeio consuli magistro equitum ex plebe dicendo dederit: se ipsam plebem et commoda morari sua.
urn:cts:omar:stoa0179.stoa001.omar:6.39.9#liberam urbem ac forum a creditoribus, liberos agros ab iniustis possessoribus extemplo,
urn:cts:omar:stoa0179.stoa001.omar:6.39.10#si velit, habere posse. quae munera quando tandem satis grato animo aestimaturos, si inter accipiendas de suis commodis rogationes spem honoris latoribus earum incidant? non esse modestiae populi Romani id postulare, ut ipse faenore levetur et in agrum iniuria possessum a potentibus inducatur, per quos ea consecutus sit, senes tribunicios non sine honore tantum sed etiam sine spe honoris relinquat.
urn:cts:omar:stoa0179.stoa001.omar:6.39.11#proinde ipsi primum statuerent apud animos, quid vellent, deinde comitiis tribuniciis declararent voluntatem. si coniuncte ferri ab se promulgatas rogationes vellent, esse, quod eosdem reficerent tribunos plebis; perlaturos enim, quae promulgaverint;
urn:cts:omar:stoa0179.stoa001.omar:6.39.12#sin, quod cuique privatim opus sit, id modo accipi velint, opus esse nihil invidiosa continuatione honoris; nec se tribunatum nec illos ea, quae promulgata sint, habituros.
urn:cts:omar:stoa0179.stoa001.omar:6.40.1#adversus tam obstinatam orationem tribunorum cum prae indignitate rerum stupor silentiumque inde ceteros patrum defixisset,
urn:cts:omar:stoa0179.stoa001.omar:6.40.2#Ap. Claudius Crassus, nepos decemviri, dicitur odio magis iraque quam spe ad dissuadendum processisse et locutus in hanc fere sententiam esse: '
urn:cts:omar:stoa0179.stoa001.omar:6.40.3#neque novum neque inopinatum mihi sit, Quirites, si, quod unum familiae nostrae semper obiectum est ab seditiosis tribunis, id nunc ego quoque audiam, Claudiae genti iam inde ab initio nihil antiquius in re publica patrum maiestate fuisse, semper plebis commodis adversatos esse.
urn:cts:omar:stoa0179.stoa001.omar:6.40.4#quorum alterum neque nego neque infitias eo, nos, ex quo adsciti sumus simul in civitatem et patres, enixe operam dedisse, ut per nos aucta potius quam inminuta maiestas earum gentium, inter quas nos esse voluistis, dici vere posset;
urn:cts:omar:stoa0179.stoa001.omar:6.40.5#illud alterum pro me maioribusque meis contendere ausim, Quirites, nisi, quae pro universa re publica fiant, ea plebi tamquam aliam incolenti urbem adversa quis putet, nihil nos neque privatos neque in magistratibus, quod incommodum plebi esset, scientes fecisse, nec ullum factum dictumve nostrum contra utilitatem vestram, etsi quaedam contra voluntatem fuerint, vere referri posse.
urn:cts:omar:stoa0179.stoa001.omar:6.40.6#an hoc, si Claudiae familiae non sim nec ex patricio sanguine ortus, sed unus Quiritium quilibet, qui modo me duobus ingenuis ortum et vivere in libera civitate sciam,
urn:cts:omar:stoa0179.stoa001.omar:6.40.7#reticere possim, L. illum Sextium et C. Licinium, perpetuos si dis placet tribunos, tantum licentiae novem annis, quibus regnant, sumpsisse, ut vobis negent potestatem liberam suffragii non in comitiis, non in legibus iubendis se permissuros esse? '
urn:cts:omar:stoa0179.stoa001.omar:6.40.8#sub condicione' inquit 'nos reficietis decimum tribunos.' quid est aliud dicere 'quod petunt alii, nos adeo fastidimus, ut sine mercede magna non accipiamus'? sed quae tandem ista merces est,
urn:cts:omar:stoa0179.stoa001.omar:6.40.9#qua vos semper tribunos plebis habeamus? 'ut rogationes' inquit 'nostras, seu placent seu displicent, seu utiles seu inutiles sunt, omnes coniunctim accipiatis.'
urn:cts:omar:stoa0179.stoa001.omar:6.40.10#obsecro vos, Tarquinii tribuni plebis, putate me ex media contione unum civem succlamare: 'bona venia vestra liceat ex his rogationibus legere, quas salubres nobis censemus esse,
urn:cts:omar:stoa0179.stoa001.omar:6.40.11#antiquare alias'; 'non' inquit 'licebit, ut de faenore atque agris, quod ad vos omnes pertinet, iubeas, et hoc portenti non fiat in urbe Romana, uti L. Sextium atque hunc C. Licinium consules, quod indignaris, quod abominaris, videas; aut omnia accipe, aut nihil fero.'
urn:cts:omar:stoa0179.stoa001.omar:6.40.12#ut si quis ei, quem urgeat fames, venenum ponat cum cibo et aut abstinere eo, quod vitale sit, iubeat aut mortiferum vitali admisceat. ergo si esset libera haec civitas, non tibi frequentes succlamassent: 'abi hinc cum tribunatibus ac rogationibus tuis!' quid? si tu non tuleris, quod commodum est populo accipere, nemo erit, qui ferat?
urn:cts:omar:stoa0179.stoa001.omar:6.40.13#illud si quis patricius, si quis—quod illi volunt invidiosius esse Claudius diceret: 'aut omnia accipite, aut nihil fero', quis vestrum, Quirites, ferret?
urn:cts:omar:stoa0179.stoa001.omar:6.40.14#numquamne vos res potius quam auctores spectabitis, sed omnia semper, quae magistratus ille dicet, secundis auribus, quae ab nostrum quo dicentur, adversis accipietis?
urn:cts:omar:stoa0179.stoa001.omar:6.40.15#at hercule sermo est minime civilis; quid? rogatio qualis est, quam a vobis antiquatam indignantur? sermoni, Quirites, simillima. 'consules' inquit, 'rogo, ne vobis, quos velitis, facere liceat.'
urn:cts:omar:stoa0179.stoa001.omar:6.40.16#an aliter rogat, qui utique alterum ex plebe fieri consulem iubet nec duos patricios creandi potestatem vobis permittit?
urn:cts:omar:stoa0179.stoa001.omar:6.40.17#si hodie bella sint, quale Etruscum fuit, cum Porsinna Ianiculum insedit, quale Gallicum modo, cum praeter Capitolium atque arcem omnia haec hostium erant, et consulatum cum hoc M. Furio et quolibet alio ex patribus L. ille Sextius peteret, possetisne ferre Sextium haud pro dubio consule esse, Camillum de repulsa dimicare? hocine est in commune honores vocare,
urn:cts:omar:stoa0179.stoa001.omar:6.40.18#ut duos plebeios fieri consules liceat, duos patricios non liceat? et alterum ex plebe creari necesse sit, utrumque ex patribus praeterire liceat? quaenam ista societas, quaenam consortio est? parum est, si, cuius pars tua nulla adhuc fuit, in partem eius venis, nisi partem petendo totum traxeris? '
urn:cts:omar:stoa0179.stoa001.omar:6.40.19#timeo' inquit, 'ne, si duos licebit creari patricios, neminem creetis plebeium.' quid est dicere aliud 'quia indignos vestra voluntate creaturi non estis, necessitatem vobis creandi, quos non vultis, inponam'? quid sequitur,
urn:cts:omar:stoa0179.stoa001.omar:6.40.20#nisi ut ne beneficium quidem debeat populo, si cum duobus patriciis unus petierit plebeius et lege se, non suffragio, creatum dicat?
urn:cts:omar:stoa0179.stoa001.omar:6.41.1#quo modo extorqueant, non quo modo petant honores, quaerunt; et ita maxima sunt adepturi, ut nihil ne pro minimis quidem debeant; et occasionibus potius quam virtute petere honores malunt.
urn:cts:omar:stoa0179.stoa001.omar:6.41.2#est aliquis, qui se inspici, aestimari fastidiat, qui certos sibi uni honores inter dimicantes competitores aequum censeat esse, qui se arbitrio vestro eximat, qui vestra necessaria suffragia pro voluntariis et serva pro liberis faciat.
urn:cts:omar:stoa0179.stoa001.omar:6.41.3#omitto Licinium Sextiumque, quorum annos in perpetua potestate tamquam regum in Capitolio numeratis; quis est hodie in civitate tam humilis, cui non via ad consulatum facilior per istius legis occasionem quam nobis ac liberis nostris fiat? si quidem nos, ne cum volueritis quidem, creare interdum poteritis, istos, etiam si nolueritis, necesse erit. de indignitate satis dictum est.
urn:cts:omar:stoa0179.stoa001.omar:6.41.4#at enim dignitas ad homines pertinet; quid de religionibus atque auspiciis, quae propria deorum inmortalium contemptio atque iniuria est, loquar? auspiciis hanc urbem conditam esse, auspiciis bello ac pace, domi militiaeque omnia geri quis est, qui ignoret?
urn:cts:omar:stoa0179.stoa001.omar:6.41.5#penes quos igitur sunt auspicia more maiorum? nempe penes patres; nam plebeius quidem magistratus nullus auspicato creatur;
urn:cts:omar:stoa0179.stoa001.omar:6.41.6#nobis adeo propria sunt auspicia, ut non solum, quos populus creat patricios magistratus, non aliter quam auspicato creet, sed nos quoque ipsi sine suffragio populi auspicato interregem prodamus et privati auspicia habeamus, quae isti ne in magistratibus quidem habent.
urn:cts:omar:stoa0179.stoa001.omar:6.41.7#quid igitur aliud quam tollit ex civitate auspicia, qui plebeios consules creando a patribus, qui soli ea habere possunt, aufert?
urn:cts:omar:stoa0179.stoa001.omar:6.41.8#eludant nunc licet religiones 'quid enim esse, si pulli non pascantur, si ex cavea tardius exierint, si occecinerit avis?' parva sunt haec; sed parva ista non contemnendo maiores nostri maximam hanc rem fecerunt;
urn:cts:omar:stoa0179.stoa001.omar:6.41.9#nunc nos, tamquam iam nihil pace deorum opus sit, omnes caerimonias polluimus. vulgo ergo pontifices, augures, sacrificuli reges creentur; cuilibet apicem dialem, dummodo homo sit, inponamus; tradamus ancilia, penetralia, deos deorumque curam, quibus nefas est;
urn:cts:omar:stoa0179.stoa001.omar:6.41.10#non leges auspicato ferantur, non magistratus creentur nec centuriatis nec curiatis comitiis patres auctores fiant; Sextius et Licinius tamquam Romulus ac Tatius in urbe Romana regnent, quia pecunias alienas, quia agros dono dant.
urn:cts:omar:stoa0179.stoa001.omar:6.41.11#tanta dulcedo est ex alienis fortunis praedandi, nec in mentem venit altera lege solitudines vastas in agris fieri pellendo finibus dominos, altera fidem abrogari, cum qua omnis humana societas tollitur?
urn:cts:omar:stoa0179.stoa001.omar:6.41.12#omnium rerum causa vobis antiquandas censeo istas rogationes. quod faxitis, deos velim fortunare.
urn:cts:omar:stoa0179.stoa001.omar:6.42.1#oratio Appi ad id modo valuit, ut tempus rogationum iubendarum proferretur.
urn:cts:omar:stoa0179.stoa001.omar:6.42.2#refecti decumum iidem tribuni Sextius et Licinius de decemviris sacrorum ex parte de plebe creandis legem pertulere. creati quinque patrum, quinque plebis; graduque eo iam via facta ad consulatum videbatur.
urn:cts:omar:stoa0179.stoa001.omar:6.42.3#hac victoria contenta plebes cessit patribus, ut in praesentia consulum mentione omissa tribuni militum crearentur. creati A. et M. Cornelii iterum, M. Geganius, P. Manlius, L. Veturius, P. Valerius sextum.
urn:cts:omar:stoa0179.stoa001.omar:6.42.4#cum praeter Velitrarum obsidiouem, tardi magis rem exitus quam dubii, quietae externae res Romanis essent, fama repens belli Gallici allata perpulit civitatem, ut M. Furius dictator quintum diceretur. is T. Quinctium Poenum magistrum equitum dixit.
urn:cts:omar:stoa0179.stoa001.omar:6.42.5#bellatum cum Gallis eo anno circa Anienem flumen auctor est Claudius inclitamque in ponte pugnam, qua T. Manlius Gallum, cum quo provocatus manus conseruit, in conspectu duorum exercituum caesum torque spoliavit, tum pugnatam.
urn:cts:omar:stoa0179.stoa001.omar:6.42.6#pluribus auctoribus magis adducor, ut credam decem haud minus post annos ea acta, hoc autem anno in Albano agro cum Gallis dictatore M. Furio signa conlata. nec dubia nec difficilis Romanis,
urn:cts:omar:stoa0179.stoa001.omar:6.42.7#quamquam ingentem Galli terrorem memoria pristinae cladis attulerant, victoria fuit. multa milia barbarorum in acie, multa captis castris caesa;
urn:cts:omar:stoa0179.stoa001.omar:6.42.8#palati alii Apuliam maxime petentes cum fuga se longinqua, tum quod passim eos simul pavor errorque distulerant, ab hoste sese tutati sunt. dictatori consensu patrum plebisque triumphus decretus.
urn:cts:omar:stoa0179.stoa001.omar:6.42.9#uixdum perfunctum eum bello atrocior domi seditio excepit; et per ingentia certamina dictator senatusque victus, ut rogationes tribuniciae acciperentur; et comitia consulum adversa nobilitate habita, quibus L. Sextius de plebe primus consul factus.
urn:cts:omar:stoa0179.stoa001.omar:6.42.10#et ne is quidem finis certaminum fuit. quia patricii se auctores futuros negabant,
urn:cts:omar:stoa0179.stoa001.omar:6.42.11#prope secessionem plebis res terribilesque alias minas civilium certaminum venit, cum tandem per dictatorem condicionibus sedatae discordiae sunt concessumque ab nobilitate plebi de consule plebeio, a plebe nobilitati de praetore uno, qui ius in urbe diceret, ex patribus creando.
urn:cts:omar:stoa0179.stoa001.omar:6.42.12#ita ab diutina ira tandem in concordiam redactis ordinibus cum dignam eam rem senatus censeret esse, meritoque id, si quando umquam alias, deum inmortalium fore, ut ludi maximi fierent et dies unus ad triduum adiceretur,
urn:cts:omar:stoa0179.stoa001.omar:6.42.13#recusantibus id munus aedilibus plebis, conclamatum a patriciis est iuvenibus se id honoris deum inmortalium causa libenter facturos, ut aediles fierent.
urn:cts:omar:stoa0179.stoa001.omar:6.42.14#quibus cum ab universis gratiae actae essent, factum senatus consultum, ut duoviros aediles ex patribus dictator populum rogaret, patres auctores omnibus eius anni comitiis fierent.
urn:cts:omar:stoa0179.stoa001.omar:7.1.1#annus hic erit insignis novi hominis consulatu, insignis novis duobus magistratibus, praetura et curuli aedilitate. hos sibi patricii quaesivere honores pro concesso plebi altero consulatu.
urn:cts:omar:stoa0179.stoa001.omar:7.1.2#plebes consulatum L. Sextio, cuius lege partus erat, dedit; patres praeturam Sp. Furio M. f. Camillo, aedilitatem Cn. Quinctio Capitolino et P. Cornelio Scipioni, suarum gentium viris, gratia campestri dederunt. L. Sextio collega ex patribus datus L. Aemilius Mamercinus.
urn:cts:omar:stoa0179.stoa001.omar:7.1.3#principio anni et de Gallis, quos primo palatos per Apuliam congregari iam fama erat, et de Hernicorum defectione agitata mentio.
urn:cts:omar:stoa0179.stoa001.omar:7.1.4#cum de industria omnia, ne quid per plebeium consulem ageretur, proferrentur, silentium omnium rerum ac iustitio simile otium fuit,
urn:cts:omar:stoa0179.stoa001.omar:7.1.5#nisi quod, non patientibus tacitum tribunis, quod pro consule uno plebeio tres patricios magistratus curulibus sellis praetextatos tamquam consules sedentes nobilitas sibi sumpsisset,
urn:cts:omar:stoa0179.stoa001.omar:7.1.6#praetorem quidem etiam iura reddentem et collegam consulibus atque iisdem auspiciis creatum, verecundia inde inposita est senatui ex patribus iubendi aediles curules creari. primo, ut alternis annis ex plebe fierent, convenerat; postea promiscuum fuit. inde L. Genucio
urn:cts:omar:stoa0179.stoa001.omar:7.1.7#et Q. Servilio consulibus et ab seditione et a bello quietis rebus, ne quando a metu ac periculis vacarent, pestilentia ingens orta.
urn:cts:omar:stoa0179.stoa001.omar:7.1.8#censorem, aedilem curulem, tres tribunos plebis mortuos ferunt, pro portione et ex multitudine alia multa funera fuisse; maxumeque eam pestilentiam insignem mors quamvis matura, tamen acerba M. Furi fecit.
urn:cts:omar:stoa0179.stoa001.omar:7.1.9#fuit enim vere vir unicus in omni fortuna, princeps pace belloque, priusquam exulatum iret, clarior in exilio vel desiderio civitatis, quae capta absentis inploravit opem, vel felicitate, qua restitutus in patriam secum patriam ipsam restituit;
urn:cts:omar:stoa0179.stoa001.omar:7.1.10#par deinde per quinque et viginti annos — tot enim postea vixit—titulo tantae gloriae fuit dignusque habitus, quem secundum a Romulo conditorem urbis Romanae ferrent.
urn:cts:omar:stoa0179.stoa001.omar:7.2.1#et hoc et insequenti anno C. Sulpicio Petico C. Licinio Stolone consulibus pestilentia fuit.
urn:cts:omar:stoa0179.stoa001.omar:7.2.2#eo nihil dignum memoria actum, nisi quod pacis deum exposcendae causa tertio tum post conditam urbem lectisternium fuit.
urn:cts:omar:stoa0179.stoa001.omar:7.2.3#et cum vis morbi nec humanis consiliis nec ope divina levaretur, victis superstitione animis ludi quoque scaenici, nova res bellicoso populo — nam circi modo spectaculum fuerat—, inter alia caelestis irae placamina instituti dicuntur.
urn:cts:omar:stoa0179.stoa001.omar:7.2.4#ceterum parva haec quoque, ut ferme principia omnia, et ea ipsa peregrina res fuit. sine carmine ullo, sine imitandorum carminum actu ludiones, ex Etruria acciti, ad tibicinis modos saltantes haud indecoros motus more Tusco dabant.
urn:cts:omar:stoa0179.stoa001.omar:7.2.5#imitari deinde eos iuventus simul inconditis inter se iocularia fundentes versibus coepere, nec absoni a voce motus erant.
urn:cts:omar:stoa0179.stoa001.omar:7.2.6#accepta itaque res saepiusque usurpando excitata. vernaculis artificibus, quia ister Tusco verbo ludio vocabatur, nomen histrionibus inditum;
urn:cts:omar:stoa0179.stoa001.omar:7.2.7#qui non, sicut ante, Fescennino versu similem inconpositum temere ac rudem alternis iaciebant, sed impletas modis saturas descripto iam ad tibicinem cantu motuque congruenti peragebant.
urn:cts:omar:stoa0179.stoa001.omar:7.2.8#Livius post aliquot annis, qui ab saturis ausus est primus argumento fabulam serere, idem scilicet, id quod omnes tum erant, suorum carminum actor,
urn:cts:omar:stoa0179.stoa001.omar:7.2.9#dicitur, cum saepius revocatus vocem obtudisset, venia petita puerum ad canendum ante tibicinem cum statuisset, canticum egisse aliquanto magis vigente motu, quia nihil vocis usus inpediebat.
urn:cts:omar:stoa0179.stoa001.omar:7.2.10#inde ad manum cantari histrionibus coeptum, diverbiaque tantum ipsorum voci relicta.
urn:cts:omar:stoa0179.stoa001.omar:7.2.11#postquam lege hac fabularum ab risu ac soluto ioco res avocabatur et ludus in artem paulatim verterat, iuventus histrionibus fabellarum actu relicto ipsa inter se more antiquo ridicula intexta versibus iactitare coepit; quae exodia postea appellata consertaque fabellis potissimum Atellanis sunt.
urn:cts:omar:stoa0179.stoa001.omar:7.2.12#quod genus ludorum ab Oscis acceptum tenuit iuventus nec ab histrionibus pollui passa est: eo institutum manet, ut actores Atellanarum nec tribu moveantur et stipendia, tamquam expertes artis ludicrae, faciant.
urn:cts:omar:stoa0179.stoa001.omar:7.2.13#inter aliarum parva principia rerum ludorum quoque prima origo ponenda visa est, ut appareret, quam ab sano initio res in hanc vix opulentis regnis tolerabilem insaniam venerit.
urn:cts:omar:stoa0179.stoa001.omar:7.3.1#nec tamen ludorum primum initium procurandis religionibus datum aut religione animos aut corpora morbis levavit;
urn:cts:omar:stoa0179.stoa001.omar:7.3.2#quin etiam, cum medios forte ludos circus Tiberi superfuso inrigatus inpedisset, id vero, velut aversis iam dis aspernantibusque placamina irae, terrorem ingentem fecit.
urn:cts:omar:stoa0179.stoa001.omar:7.3.3#itaque Cn. Genucio L. Aemilio Mamercino iterum consulibus, cum piaculorum magis conquisitio animos quam corpora morbi adficerent, repetitum ex seniorum memoria dicitur, pestilentiam quondam clavo ab dictatore fixo sedatam.
urn:cts:omar:stoa0179.stoa001.omar:7.3.4#ea religione adductus senatus dictatorem clavi figendi causa dici iussit. dictus L. Manlius Imperiosus L. Pinarium magistrum equitum dixit.
urn:cts:omar:stoa0179.stoa001.omar:7.3.5#lex vetusta est, priscis litteris verbisque scripta, ut, qui praetor maximus sit, idibus Septembribus clavum pangat; fixa fuit dextro lateri aedis Iovis optimi maximi, ex qua parte Minervae templum est.
urn:cts:omar:stoa0179.stoa001.omar:7.3.6#eum clavum, quia rarae per ea tempora litterae erant, notam numeri annorum fuisse ferunt eoque Minervae templo dicatam legem, quia numerus Minervae inuentum sit.
urn:cts:omar:stoa0179.stoa001.omar:7.3.7#Volsiniis quoque clavos indices numeri annorum fixos in templo Nortiae, Etruscae deae, conparere diligens talium monumentorum auctor Cincius adfirmat.
urn:cts:omar:stoa0179.stoa001.omar:7.3.8#Horatius consul ea lege templum Iovis optimi maximi dedicavit anno post reges exactos; a consulibus postea ad dictatores, quia maius imperium erat, sollemne clavi figendi translatum est. intermisso deinde more digna etiam per se visa res, propter quam dictator crearetur.
urn:cts:omar:stoa0179.stoa001.omar:7.3.9#qua de causa creatus L. Manlius, perinde ac rei gerendae ac non solvendae religionis gratia creatus esset, bellum Hernicum adfectans dilectu acerbo iuventutem agitavit; tandemque omnibus in eum tribunis plebis coortis, seu vi seu verecundia victus, dictatura abiit
urn:cts:omar:stoa0179.stoa001.omar:7.4.1#neque eo minus principio insequentis annis Q. Servilio Ahala L. Genucio consulibus dies Manlio dicitur a M. Pomponio tribuno plebis.
urn:cts:omar:stoa0179.stoa001.omar:7.4.2#acerbitas in dilectu, non damno modo civium sed etiam laceratione corporum cumulata,
urn:cts:omar:stoa0179.stoa001.omar:7.4.3#partim virgis caesis, qui ad nomina non respondissent, partim in vincula ductis, invisa erat, et ante omnia invisum ipsum ingenium atrox cognomenque Imperiosi, grave liberae civitati, ab ostentatione saevitiae adscitum, quam non magis in alienis quam in proximis ac sanguine ipse suo exerceret. criminique ei tribunus inter cetera dabat,
urn:cts:omar:stoa0179.stoa001.omar:7.4.4#quod filium iuvenem, nullius probri conpertum, extorrem urbe domo penatibus, foro luce congressu aequalium prohibitum, in opus servile,
urn:cts:omar:stoa0179.stoa001.omar:7.4.5#prope in carcerem atque in ergastulum dederit, ubi summo loco natus dictatorius iuvenis cotidiana miseria disceret vere imperioso patre se natum esse. at quam ob noxam? quia infacundior sit et lingua inpromptus.
urn:cts:omar:stoa0179.stoa001.omar:7.4.6#quod naturae damnum utrum nutriendum patri, si quidquam in eo humani esset, an castigandum ac vexatione insigne faciendum fuisse? ne mutas quidem bestias minus alere ac fovere, si quid ex progenie sua parum prosperum sit;
urn:cts:omar:stoa0179.stoa001.omar:7.4.7#at hercule L. Manlium malum malo augere filii et tarditatem ingenii insuper premere et, si quid in eo exiguum naturalis vigoris sit, id extinguere vita agresti et rustico cultu inter pecudes habendo.
urn:cts:omar:stoa0179.stoa001.omar:7.5.1#omnium potius his criminationibus quam ipsius iuvenis inritatus est animus; quin contra, se quoque parenti causam invidiae atque criminum esse aegre passus,
urn:cts:omar:stoa0179.stoa001.omar:7.5.2#ut omnes di hominesque scirent se parenti opem latam quam inimicis eius malle, capit consilium rudis quidem atque agrestis animi, sed, quamquam non civilis exempli, tamen pietate laudabile.
urn:cts:omar:stoa0179.stoa001.omar:7.5.3#inscientibus cunctis cultro succinctus mane in urbem atque a porta domum confestim ad M. Pomponium tribunum pergit: ianitori opus esse sibi domino eius convento extemplo ait:
urn:cts:omar:stoa0179.stoa001.omar:7.5.4#nuntiaret T. Manlium L. f. esse. mox introductus — etenim percitum ira in patrem spes erat aut criminis aliquid novi aut consilii ad rem agendam deferre—salute accepta redditaque esse ait, quae cum eo agere arbitris remotis velit.
urn:cts:omar:stoa0179.stoa001.omar:7.5.5#procul inde omnibus abire iussis cultrum stringit et super lectum stans ferro intento, nisi in quae ipse concepisset verba iuraret, se patris eius accusandi causa concilium plebis numquam habiturum, se eum extemplo transfixurum minatur.
urn:cts:omar:stoa0179.stoa001.omar:7.5.6#pavidus tribunus, quippe qui ferrum ante oculos micare, se solum inermem, illum praevalidum iuvenem et, quod haud minus timendum erat, stolide ferocem viribus suis cerneret, adiurat in quae adactus est verba.
urn:cts:omar:stoa0179.stoa001.omar:7.5.7#et prae se deinde tulit ea vi subactum se incepto destitisse. nec perinde ut maluisset plebes sibi suffragii ferendi de tam crudeli et superbo reo potestatem fieri, ita aegre habuit filium id pro parente ausum; eoque id laudabilius erat, quod animum eius tanta acerbitas patria nihil a pietate avertisset. itaque non patri modo remissa causae dictio est,
urn:cts:omar:stoa0179.stoa001.omar:7.5.8#sed ipsi etiam adulescenti ea res honori fuit,
urn:cts:omar:stoa0179.stoa001.omar:7.5.9#et, cum eo anno primum placuisset tribunos militum ad legiones suffragio fieri—nam antea, sicut nunc, quos Rufulos vocant, imperatores ipsi faciebant—, secundum in sex locis tenuit, nullis domi militiaeque ad conciliandam gratiam meritis, ut qui rure et procul coetu hominum iuventam egisset.
urn:cts:omar:stoa0179.stoa001.omar:7.6.1#eodem anno, seu motu terrae seu qua vi alia, forum medium ferme specu vasto conlapsum in inmensam altitudinem dicitur;
urn:cts:omar:stoa0179.stoa001.omar:7.6.2#neque eam voraginem coniectu terrae, cum pro se quisque gereret, expleri potuisse, priusquam deum monitu quaeri coeptum, quo plurimum populus Romanus posset:
urn:cts:omar:stoa0179.stoa001.omar:7.6.3#id enim illi loco dicandum vates canebant, si rem publicam Romanam perpetuam esse vellent. tum M. Curtium, iuvenem bello egregium, castigasse ferunt dubitantes, an ullum magis Romanum bonum quam arma virtusque esset, et silentio facto templa deorum inmortalium,
urn:cts:omar:stoa0179.stoa001.omar:7.6.4#quae foro inminent, Capitoliumque intuentem et manus nunc in caelum, nunc in patentes terrae hiatus ad deos manes porrigentem se devovisse;
urn:cts:omar:stoa0179.stoa001.omar:7.6.5#equoque deinde quam poterat maxime exornato insidentem armatum se in specum inmisisse, donaque ac fruges super eum a multitudine virorum ac mulierum congestas, lacumque Curtium non ab antiquo illo T. Tati milite Curtio Mettio, sed ab hoc appellatum.
urn:cts:omar:stoa0179.stoa001.omar:7.6.6#cura non deesset, si qua ad verum via inquirentem ferret; nunc fama rerum standum est, ubi certam derogat vetustas fidem; et lacus nomen ab hac recentiore insignitius fabula est.
urn:cts:omar:stoa0179.stoa001.omar:7.6.7#post tanti prodigii procurationem eodem anno de Hernicis consultus senatus cum fetiales ad res repetendas nequiquam misisset, primo quoque die ferendum ad populum de bello indicendo Hernicis censuit, populusque id bellum frequens iussit.
urn:cts:omar:stoa0179.stoa001.omar:7.6.8#L. Genucio consuli ea provincia sorte evenit. in expectatione civitas erat, quod primus ille de plebe consul bellum suis auspiciis gesturus esset, perinde ut evenisset res, ita communicatos honores pro bene aut secus consulto habitura. forte ita tulit casus,
urn:cts:omar:stoa0179.stoa001.omar:7.6.9#ut Genucius ad hostes magno conatu profectus in insidias praecipitaret et legionibus necopinato pavore fusis consul circumventus ab insciis, quem intercepissent, occideretur. quod ubi est Romam nuntiatum,
urn:cts:omar:stoa0179.stoa001.omar:7.6.10#nequaquam tantum publica calamitate maesti patres, quantum feroces infelici consulis plebei ductu, fremunt omnibus locis: irent, crearent consules ex plebe, transferrent auspicia, quo nefas esset.
urn:cts:omar:stoa0179.stoa001.omar:7.6.11#potuisse patres plebi scito pelli honoribus suis; num etiam in deos immortales inauspicatam legem valuisse? vindicasse ipsos suum numen, sua auspicia, quae ut primum contacta sint ab eo, a quo nec ius nec fas fuerit, deletum cum duce exercitum documento fuisse, ne deinde turbato gentium iure comitia haberentur.
urn:cts:omar:stoa0179.stoa001.omar:7.6.12#his vocibus cura et forum personat. Ap. Claudium, quia dissuaserat legem, maiore nunc auctoritate eventum reprehensi ab se consilii incusantem, dictatorem consensu patriciorum Servilius consul dicit, dilectusque et iustitium indictum.
urn:cts:omar:stoa0179.stoa001.omar:7.7.1#priusquam dictator legionesque novae in Hernicos venirent, ductu C. Sulpici legati res per occasionem gesta egregie est.
urn:cts:omar:stoa0179.stoa001.omar:7.7.2#in Hernicos, morte consulis contemptim ad castra Romana cum haud dubia expugnandi spe succedentes, hortante legato et plenis irae atque indignitatis militum animis eruptio est facta. multum ab spe adeundi valli res Hernicis afuit; adeo turbatis inde ordinibus abscessere.
urn:cts:omar:stoa0179.stoa001.omar:7.7.3#dictatoris deinde adventu novus veteri exercitus iungitur et copiae duplicantur; et pro contione dictator laudibus legati militumque, quorum virtute castra defensa erant, simul audientibus laudes meritas tollit animos, simul ceteros ad aemulandas virtutes acuit.
urn:cts:omar:stoa0179.stoa001.omar:7.7.4#neque segnius ad hostes bellum apparatur, qui et parti ante decoris memores neque ignari auctarum virium hostis suas quoque vires augent. omne Hernicum nomen, omnis militaris aetas excitur; quadringenariae octo cohortes, lecta robora virorum, scribuntur.
urn:cts:omar:stoa0179.stoa001.omar:7.7.5#hunc eximium florem iuventutis eo etiam, quod, ut duplex acciperent stipendium, decreverant, spei animorumque inplevere; inmunes quoque operum militarium erant, ut in unum pugnae laborem reservati plus sibi quam pro virili parte adnitendum scirent;
urn:cts:omar:stoa0179.stoa001.omar:7.7.6#extra ordinem etiam in acie locati, quo conspectior virtus esset. duum milium planities castra Romana ab Hernicis dirimebat;
urn:cts:omar:stoa0179.stoa001.omar:7.7.7#ibi pari ferme utrimque spatio in medio pugnatum est. primo stetit ambigua spe pugna nequi quam saepe conatis equitibus Romanis impetu turbare hostium aciem.
urn:cts:omar:stoa0179.stoa001.omar:7.7.8#postquam equestris pugna effectu quam conatibus vanior erat, consulto prius dictatore equites, permissu deinde eius relictis equis, clamore ingenti provolant ante signa et novam integrant pugnam.
urn:cts:omar:stoa0179.stoa001.omar:7.7.9#neque sustineri poterant, ni extraordinariae cohortes pari corporum animorumque robore se obiecissent.
urn:cts:omar:stoa0179.stoa001.omar:7.8.1#Tune inter primores duorum populorum res geritur; quidquid hinc aut illine communis Mars belli aufert, multiplex quam pro numero damnum est. vulgus aliud armatorum, velut delegata primoribus pugna, eventum suum in virtute aliena ponit. multi utrimque cadunt, plures vulnera accipiunt;
urn:cts:omar:stoa0179.stoa001.omar:7.8.2#tandem equites alius alium increpantes, quid deinde restaret, quaerendo, si neque ex equis pepulissent hostem neque pedites quicquam momenti facerent? quam tertiam expectarent pugnam? quid ante signa feroces prosiluissent et alieno pugnarent loco?
urn:cts:omar:stoa0179.stoa001.omar:7.8.3#— his inter se vocibus concitati clamore renovato inferunt pedem et primum gradu moverunt hostem, deinde pepulerunt, postremo iam haud dubie avertunt;
urn:cts:omar:stoa0179.stoa001.omar:7.8.4#neque, tam vires pares quae superaverit res, facile dictu est, nisi quod perpetua fortuna utriusque populi et extollere animos et minuere potuit. usque ad castra fugientes Hernicos Romanus sequitur; castrorum oppugnatione,
urn:cts:omar:stoa0179.stoa001.omar:7.8.5#quia serum erat diei, abstinuere. diu non perlitatum tenuerat dictatorem, ne ante meridiem signum dare posset; eo in noctem tractum erat certamen.
urn:cts:omar:stoa0179.stoa001.omar:7.8.6#postero die deserta fuga castra Hernicorum, et saucii relicti quidam inventi, agmenque fugientium ab Signinis, cum praeter moenia eorum infrequentia conspecta signa essent, fusum ac per agros trepida fuga palatum est.
urn:cts:omar:stoa0179.stoa001.omar:7.8.7#nec Romanis incruenta victoria fuit; quarta pars militum amissa, et, ubi haud minus iacturae fuit, aliquot equites Romani cecidere.
urn:cts:omar:stoa0179.stoa001.omar:7.9.1#insequenti anno cum C. Sulpicius et C. Licinius Calvus consules in Hernicos exercitum duxissent neque inventis in agro hostibus Ferentinum urbem eorum vi cepissent, revertentibus inde eis Tiburtes portas clausere.
urn:cts:omar:stoa0179.stoa001.omar:7.9.2#ea ultima fuit causa, cum multae ante querimoniae ultro citroque iactatae essent, cur per fetiales rebus repetitis bellum Tiburti populo indiceretur.
urn:cts:omar:stoa0179.stoa001.omar:7.9.3#dictatorem T. Quinctium Poenum eo anno fuisse satis constat et magistrum equitum Ser. Cornelium Maluginensem.
urn:cts:omar:stoa0179.stoa001.omar:7.9.4#Macer Licinius comitiorum habendorum causa et ab Licinio consule dictum scribit, quia collega comitia bello praeferre festinante, ut continuaret consulatum, obviam eundum pravae cupiditati fuerit.
urn:cts:omar:stoa0179.stoa001.omar:7.9.5#quaesita ea propriae familiae laus leviorem auctorem Licinium facit. cum mentionem eius rei in vetustioribus annalibus nullam inveniam, magis ut belli Gallici causa dictatorem creatum arbitrer inclinat animus.
urn:cts:omar:stoa0179.stoa001.omar:7.9.6#eo certe anno Galli ad tertium lapidem Salaria via trans pontem Anienis castra habuere. dictator cum tumultus Gallici causa iustitium edixisset, omnes iuniores sacramento adegit ingentique exercitu ab urbe profectus in citeriore ripa Anienis castra posuit.
urn:cts:omar:stoa0179.stoa001.omar:7.9.7#pons in medio erat neutris eum rumpentibus, ne timoris indicium esset. proelia de occupando ponte crebra erant, nec, qui poterentur, incertis viribus satis discerni poterat.
urn:cts:omar:stoa0179.stoa001.omar:7.9.8#tum eximia corporis magnitudine in vacuum pontem Gallus processit et, quantum maxima voce potuit, 'quem nunc' inquit 'Roma virum fortissimum habet, procedat, agedum, ad pugnam, ut noster duorum eventus ostendat, utra gens bello sit melior.'
urn:cts:omar:stoa0179.stoa001.omar:7.10.1#diu inter primores iuvenum Romanorum silentium fuit, cum et abnuere certamen vererentur et praecipuam sortem periculi petere nollent;
urn:cts:omar:stoa0179.stoa001.omar:7.10.2#tum T. Manlius L. f., qui patrem a vexatione tribunicia vindicaverat, ex statione ad dictatorem pergit. 'iniussu tuo' inquit, 'imperator, extra ordinem numquam pugnaverim, non si certam victoriam videam;
urn:cts:omar:stoa0179.stoa001.omar:7.10.3#si tu permittis, volo ego illi beluae ostendere, quando adeo ferox praesultat hostium signis, me ex ea familia ortum, quae Gallorum agmen ex rupe Tarpeia deiecit.'
urn:cts:omar:stoa0179.stoa001.omar:7.10.4#tum dictator 'macte virtute' inquit 'ac pietate in patrem patriamque, T. Manli, esto. perge et nomen Romanum invictum iuvantibus dis praesta'. armant inde iuvenem aequales;
urn:cts:omar:stoa0179.stoa001.omar:7.10.5#pedestre scutum capit, Hispano cingitur gladio ad propiorem habili pugnam; armatum adornatumque adversus Gallum stolide laetum et—quoniam id quoque memoria dignum antiquis visum est—linguam etiam ab inrisu exserentem producunt.
urn:cts:omar:stoa0179.stoa001.omar:7.10.6#recipiunt inde se ad stationem, et duo in medio armati spectaculi magis more quam lege belli destituuntur, nequaquam visu ac specie aestimantibus pares.
urn:cts:omar:stoa0179.stoa001.omar:7.10.7#corpus alteri magnitudine eximium, versicolori veste pictisque et auro caelatis refulgens armis; media in altero militaris statura modicaque in armis habilibus magis quam decoris species.
urn:cts:omar:stoa0179.stoa001.omar:7.10.8#non cantus, non exsultatio armorumque agitatio vana, sed pectus animorum iraeque tacitae plenum; omnem ferociam in discrimen ipsum certaminis distulerat.
urn:cts:omar:stoa0179.stoa001.omar:7.10.9#ubi constitere inter duas acies, tot circa mortalium animis spe metuque pendentibus, Gallus velut moles superne inminens proiecto laeva scuto in advenientis arma hostis vanum caesim cum ingenti sonitu ensem deiecit;
urn:cts:omar:stoa0179.stoa001.omar:7.10.10#Romanus mucrone subrecto, cum scuto scutum imum perculisset totoque corpore interior periculo vulneris factus insinuasset se inter corpus armaque, uno alteroque subinde ictu ventrem atque inguina hausit et in spatium ingens ruentem porrexit hostem.
urn:cts:omar:stoa0179.stoa001.omar:7.10.11#iacentis inde corpus ab omni alia vexatione intactum uno torque spoliavit, quem respersum cruore collo circumdedit suo.
urn:cts:omar:stoa0179.stoa001.omar:7.10.12#defixerat pavor cum admiratione Gallos; Romani alacres ab statione obviam militi suo progressi, gratulantes laudantesque ad dictatorem perducunt.
urn:cts:omar:stoa0179.stoa001.omar:7.10.13#inter carminum prope in modum incondita quaedam militariter ioculantes Torquati cognomen auditum; celebratum deinde posteris etiam familiaeque honori fuit.
urn:cts:omar:stoa0179.stoa001.omar:7.10.14#dictator coronam auream addidit donum mirisque pro contione eam pugnam laudibus tulit.
urn:cts:omar:stoa0179.stoa001.omar:7.11.1#et hercule tanti ea ad universi belli eventum momenti dimicatio fuit, ut Gallorum exercitus proxima nocte relictis trepide castris in Tiburtem agrum atque inde, societate belli facta commeatuque benigne ab Tiburtibus adiutus, mox in Campaniam transierit.
urn:cts:omar:stoa0179.stoa001.omar:7.11.2#ea fuit causa, cur proximo anno C. Poetelius Balbus consul, cum collegae eius M. Fabio Ambusto Hernici provincia evenisset, adversus Tiburtes iussu populi exercitum duceret.
urn:cts:omar:stoa0179.stoa001.omar:7.11.3#ad quorum auxilium cum Galli ex Campania redissent, foedae populationes in Labicano Tusculanoque et Albano agro haud dubie Tiburtibus ducibus sunt factae;
urn:cts:omar:stoa0179.stoa001.omar:7.11.4#et, cum adversus Tiburtem hostem duce consule contenta res publica esset, Gallicus tumultus dictatorem creari coegit. creatus Q. Servilius Ahala T. Quinctium magistrum equitum dixit et ex auctoritate patrum, si prospere id bellum evenisset, ludos magnos vovit.
urn:cts:omar:stoa0179.stoa001.omar:7.11.5#dictator, ad continendos proprio bello Tiburtes consulari exercitu iusso manere, omnes iuniores nullo detractante militiam sacramento adegit.
urn:cts:omar:stoa0179.stoa001.omar:7.11.6#pugnatum haud procul porta Collina est totius viribus urbis in conspectu parentum coniugumque ac liberorum, quae magna etiam absentibus hortamenta animi tum subiecta oculis simul verecundia misericordiaque militem accendebant.
urn:cts:omar:stoa0179.stoa001.omar:7.11.7#magna utrimque edita caede avertitur tandem acies Gallorum. fuga Tibur sicut arcem belli Gallici petunt; palati a consule Poetelio haud procul Tibure excepti, egressis ad opem ferendam Tiburtibus simul cum iis intra portas conpelluntur.
urn:cts:omar:stoa0179.stoa001.omar:7.11.8#egregie cum ab dictatore tum ab consule res gesta est. et consul alter Fabius proeliis primum parvis, postremo una insigni pugna, cum hostes totis adorti copiis essent, Hernicos devincit.
urn:cts:omar:stoa0179.stoa001.omar:7.11.9#dictator consulibus in senatu et apud populum magnifice conlaudatis et suarum quoque rerum illis remisso honore dictatura se abdicavit. Poetelius de Gallis Tiburtibusque geminum triumphum egit; Fabio satis visum, ut ovans urbem iniret. inridere Poeteli triumphum Tiburtes:
urn:cts:omar:stoa0179.stoa001.omar:7.11.10#ubi enim eum secum acie conflixisse? spectatores paucos fugae trepidationisque Gallorum extra portas egressos, postquam in se quoque fieri impetum viderint et sine discrimine obvios caedi, recepisse se intra urbem: eam rem triumpho dignam visam Romanis.
urn:cts:omar:stoa0179.stoa001.omar:7.11.11#ne nimis mirum magnumque censerent tumultum exciere in hostium portis, maiorem ipsos trepidationem ante moenia sua visuros.
urn:cts:omar:stoa0179.stoa001.omar:7.12.1#itaque insequenti anno M. Popilio Laenate Cn. Manlio consulibus primo silentio noctis ab Tibure agmine infesto profecti ad urbem Romam venerunt.
urn:cts:omar:stoa0179.stoa001.omar:7.12.2#terrorem repente ex somno excitatis subita res et nocturnus pavor praebuit, ad hoc multorum inscitia, qui aut unde hostes advenissent;
urn:cts:omar:stoa0179.stoa001.omar:7.12.3#conclamatum tamen celeriter ad arma est, et portae stationibus murique praesidiis firmati; et ubi prima lux mediocrem multitudinem ante moenia neque alium quam Tiburtem hostem ostendit, duabus portis egressi consules utrimque aciem subeuntium iam muros adgrediuntur,
urn:cts:omar:stoa0179.stoa001.omar:7.12.4#apparuitque occasione magis quam virtute fretos venisse; adeo vix primum impetum Romanorum sustinuere. quin etiam bono fuisse Romanis adventum eorum constabat, orientemque iam seditionem inter patres et plebem metu tam propinqui belli conpressam.
urn:cts:omar:stoa0179.stoa001.omar:7.12.5#alius adventus hostium fuit proximo anno agris terribilior quam urbi:
urn:cts:omar:stoa0179.stoa001.omar:7.12.6#populabundi Tarquinienses fines Romanos, maxime qua ex parte Etruriae adiacent, peragravere; rebusque nequiquam repetitis novi consules iis C. Fabius et C. Plautius iussu populi bellum indixere; Fabioque ea provincia, Plautio Hernici evenere. Gallici quoque belli fama increbrescebat.
urn:cts:omar:stoa0179.stoa001.omar:7.12.7#sed inter multos terrores solacio fuit pax Latinis petentibus data, et magna vis militum ab iis ex foedere vetusto, quod multis intermiserant annis, accepta.
urn:cts:omar:stoa0179.stoa001.omar:7.12.8#quo praesidio cum fulta res Romana esset, levius fuit, quod Gallos mox Praeneste venisse atque inde circa Pedum consedisse auditum est.
urn:cts:omar:stoa0179.stoa001.omar:7.12.9#dictatorem dici C. Sulpicium placuit; consul ad id accitus C. Plautius dixit; magister equitum dictatori additus M. Valerius. hi robora militum ex duobus consularibus exercitibus electa adversus Gallos duxerunt.
urn:cts:omar:stoa0179.stoa001.omar:7.12.10#lentius id aliquanto bellum, quam parti utrique placebat, fuit. cum primo Galli tantum avidi certaminis fuissent, deinde Romanus miles ruendo in arma ac dimicationem aliquantum Gallicam ferociam vinceret, dictatori neutiquam placebat,
urn:cts:omar:stoa0179.stoa001.omar:7.12.11#quando nulla cogeret res, fortunae se committere adversus hostem, quem tempus deteriorem in dies faceret, locis alienis sine praeparato commeatu, sine firmo munimento morantem, ad hoc iis corporibus animisque, quorum omnis in impetu vis esset, parva eadem languesceret mora.
urn:cts:omar:stoa0179.stoa001.omar:7.12.12#his consiliis dictator bellum trahebat gravemque edixerat poenam, si quis iniussu in hostem pugnasset. milites aegre id patientes primo in stationibus vigiliisque inter se dictatorem sermonibus carpere, interdum patres communiter increpare, quod non iussissent per consules geri bellum:
urn:cts:omar:stoa0179.stoa001.omar:7.12.13#electum esse eximium imperatorem, unicum ducem, qui nihil agenti sibi de caelo devolaturam in sinum victoriam censeat. eadem deinde haec interdiu propalam ac ferociora his iactare: se iniussu imperatoris aut dimicaturos aut agmine Romam ituros;
urn:cts:omar:stoa0179.stoa001.omar:7.12.14#inmiscerique militibus centuriones, nec in circulis modo fremere, sed iam in principiis ac praetorio in unum sermones confundi, atque in contionis magnitudinem crescere turba et vociferari ex omnibus locis, ut extemplo ad dictatorem iretur; verba pro exercitu faceret Sex. Tullius, ut virtute eius dignum esset.
urn:cts:omar:stoa0179.stoa001.omar:7.13.1#septimum primum pilum iam Tullius ducebat, neque erat in exercitu, qui quidem pedestria stipendia fecisset, vir factis nobilior.
urn:cts:omar:stoa0179.stoa001.omar:7.13.2#is praecedens militum agmen ad tribunal pergit mirantique Sulpicio non turbam magis quam turbae principem Tullium,
urn:cts:omar:stoa0179.stoa001.omar:7.13.3#imperiis oboedientissimum militem, 'si licet dicere, dictator', inquit 'condemnatum se universus exercitus a te ignaviae ratus et prope ignominiae causa destitutum sine armis oravit me, ut suam causam apud te agerem.
urn:cts:omar:stoa0179.stoa001.omar:7.13.4#equidem, sicubi loco cessum, si terga data hosti, si signa foede amissa obici nobis possent, tamen hoc a te impetrari aequum censerem, ut nos virtute culpam nostram corrigere et abolere flagitii memoriam nova gloria patereris.
urn:cts:omar:stoa0179.stoa001.omar:7.13.5#etiam ad Aliam fusae legiones eandem, quam per pavorem amiserant, patriam profectae postea a Veis virtute recuperavere. nobis deum benignitate, felicitate tua populique Romani et res et gloria est integra.
urn:cts:omar:stoa0179.stoa001.omar:7.13.6#quamquam de gloria vix dicere ausim, si nos et hostes haud secus quam feminas abditos intra vallum omnibus contumeliis eludunt, et tu imperator noster, quod aegrius patimur, exercitum tuum sine animis, sine armis, sine manibus iudicas esse et, priusquam expertus nos esses, de nobis ita desperasti, ut te mancorum ac debilium ducem iudicares esse. quid enim aliud esse causae credamus,
urn:cts:omar:stoa0179.stoa001.omar:7.13.7#cur veteranus dux, fortissimus bello, conpressis, quod aiunt, manibus sedeas?
urn:cts:omar:stoa0179.stoa001.omar:7.13.8#utcumque enim se habet res, te de nostra virtute dubitasse videri quam nos de tua verius est. sin autem non tuum istuc, sed publicum est consilium, et consensus aliqui patrum, non Gallicum bellum nos ab urbe, a penatibus nostris ablegatos tenet, quaeso, ut ea, quae dicam, non a militibus imperatori dicta censeas, sed a plebe patribus, — quae si, ut vos vestra habeatis consilia, sic se sua habituram dicat, quis tandem suscenseat?
urn:cts:omar:stoa0179.stoa001.omar:7.13.9#— milites nos esse, non servos vestros, ad bellum, non in exilium missos? si quis det signum, in aciem educat, ut viris ac Romanis dignum sit, pugnaturos; si nihil armis opus sit, otium Romae potius quam in castris acturos?
urn:cts:omar:stoa0179.stoa001.omar:7.13.10#haec dicta sint patribus; te, imperator, milites tui oramus, ut nobis pugnandi copiam facias. cum vincere cupimus tum te duce vincere, tibi lauream insignem deferre, tecum triumphantes urbem inire, tuum sequentes currum Iovis optimi maximi templum gratantes ovantesque adire.'
urn:cts:omar:stoa0179.stoa001.omar:7.13.11#orationem Tulli exceperunt preces multitudinis, et undique, ut signum daret, ut capere—arma iuberet, clamabant.
urn:cts:omar:stoa0179.stoa001.omar:7.14.1#dictator quamquam rem bonam exemplo haud probabili actam censebat, tamen facturum, quod milites vellent, in se recepit Tulliumque secreto, quaenam haec res sit aut quo acta more, percunctatur.
urn:cts:omar:stoa0179.stoa001.omar:7.14.2#Tullius magno opere a dictatore petere, ne se oblitum disciplinae militaris, ne sui neve imperatoriae maiestatis crederet; multitudini concitatae, quae ferme auctoribus similis esset, non subtraxisse se ducem, ne quis alius, quales mota creare multitudo soleret, existeret;
urn:cts:omar:stoa0179.stoa001.omar:7.14.3#nam se quidem nihil non arbitrio imperatoris acturum; illi quoque tamen videndum magno opere esse, ut exercitum in potestate haberet; differri non posse adeo concitatos animos; ipsos sibi locum ac tempus pugnandi sumpturos, si ab imperatore non detur.
urn:cts:omar:stoa0179.stoa001.omar:7.14.4#dum haec loquuntur, iumenta forte pascentia extra vallum Gallo abigenti duo milites Romani ademerunt. in eos saxa coniecta a Gallis, deinde ab Romana statione clamor ortus ac procursum utrimque est.
urn:cts:omar:stoa0179.stoa001.omar:7.14.5#iamque haud procul iusto proelio res erat, ni celeriter diremptum certamen per centuriones esset. adfirmata certe eo casu Tulli apud dictatorem fides est; nec recipiente iam dilationem re in posterum diem edicitur acie pugnaturos.
urn:cts:omar:stoa0179.stoa001.omar:7.14.6#dictator tamen, ut qui magis animis quam viribus fretus ad certamen descenderet, omnia circumspicere atque agitare coepit, ut arte aliqua terrorem hostibus incuteret. sollerti animo rem novam excogitat, qua deinde multi nostri atque externi imperatores, nostra quoque quidam aetate,usi sunt.
urn:cts:omar:stoa0179.stoa001.omar:7.14.7#mulis strata detrahi iubet binisque tantum centunculis relictis agasones partim captivis partim aegrorum armis ornatos inponit. his fere mille effectis centum admiscet equites
urn:cts:omar:stoa0179.stoa001.omar:7.14.8#et nocte super castra in montes evadere ac silvis se occultare iubet neque inde ante moveri, quam ab se acceperint signum.
urn:cts:omar:stoa0179.stoa001.omar:7.14.9#ipse, ubi inluxit, in radicibus montium extendere aciem coepit sedulo, ut adversus montes consisteret hostis.
urn:cts:omar:stoa0179.stoa001.omar:7.14.10#instructo vani terroris apparatu, qui quidem terror plus paene veris viribus profuit, primo credere duces Gallorum non descensuros in aequum Romanos; deinde, ubi degressos repente viderunt, et ipsi avidi certaminis in proelium ruunt, priusque pugna coepit, quam signum ab ducibus daretur.
urn:cts:omar:stoa0179.stoa001.omar:7.15.1#acrius invasere Galli dextrum cornu; neque sustineri potuissent, ni forte eo loco dictator fuisset Sex.
urn:cts:omar:stoa0179.stoa001.omar:7.15.2#Tullium nomine increpans rogitansque, 'sicine pugnaturos milites spopondisset; ubi illi clamores sint arma poscentium, ubi minae iniussu imperatoris proelium inituros; en ipsum imperatorem clara voce vocare ad proelium et ire armatum ante prima signa; ecquis sequeretur eorum, qui modo ducturi fuerint, in castris feroces, in acie pavidi.' uera audiebant;
urn:cts:omar:stoa0179.stoa001.omar:7.15.3#itaque tantos pudor stimulos admovit, ut ruerent in hostium tela alienatis a memoria periculi animis. hic primo impetus prope vecors turbavit hostes, eques deinde emissus turbatos avertit. ipse dictator,
urn:cts:omar:stoa0179.stoa001.omar:7.15.4#postquam labantem una parte vidit aciem, signa in laevum cornu confert, quo turbam hostium congregari cernebat, et iis, qui in monte erant, signum, quod convenerat, dedit.
urn:cts:omar:stoa0179.stoa001.omar:7.15.5#ubi inde quoque novus clamor ortus est et tendere obliquo monte ad castra Gallorum visi sunt, tum metu, ne excluderentur, omissa pugna est, cursuque effuso ad castra ferebantur.
urn:cts:omar:stoa0179.stoa001.omar:7.15.6#ubi cum occurrisset eis M. Valerius magister equitum, qui profligato dextro cornu obequitabat hostium munimentis,
urn:cts:omar:stoa0179.stoa001.omar:7.15.7#ad montes silvasque vertunt fugam plurimique ibi a fallaci equitum specie agasonibusque excepti sunt; et eorum, quos pavor pertulerat in silvas, atrox caedes post sedatum proelium fuit.
urn:cts:omar:stoa0179.stoa001.omar:7.15.8#nec alius post M. Furium quam C. Sulpicius iustiorem de Gallis egit triumphum. auri quoque ex Gallicis spoliis satis magnum pondus saxo quadrato saeptum in Capitolio sacravit. eodem anno et a consulibus vario eventu bellatum;
urn:cts:omar:stoa0179.stoa001.omar:7.15.9#nam Hernici a C. Plautio devicti subactique sunt. Fabius collega eius incaute atque inconsulte adversus Tarquinienses pugnavit.
urn:cts:omar:stoa0179.stoa001.omar:7.15.10#nec in acie tantum ibi cladis acceptum, quam quod trecentos septem milites Romanos captos Tarquinienses immolarunt, qua foeditate supplicii aliquanto ignominia populi Romani insignitior fuit.
urn:cts:omar:stoa0179.stoa001.omar:7.15.11#accessit ad eam cladem et vastatio Romani agri, quam Privernates, Veliterni deinde, incursione repentina fecerunt.
urn:cts:omar:stoa0179.stoa001.omar:7.15.12#eodem anno duae tribus, Pomptina et Publilia, additae; ludi votivi, quos M. Furius dictator voverat, facti; et de ambitu ab C. Poetelio tribuno plebis auctoribus patribus tum primum ad populum latum est; eaque rogatione novorum maxime hominum ambitionem,
urn:cts:omar:stoa0179.stoa001.omar:7.15.13#qui nundinas et conciliabula obire soliti erant, conpressam credebant.
urn:cts:omar:stoa0179.stoa001.omar:7.16.1#haud aeque laeta patribus insequenti anno C. Marcio Cn. Manlio consulibus de unciario faenore a M. Duillio L. Menenio tribunis plebis rogatio est perlata; et plebs aliquanto eam cupidius scivit.
urn:cts:omar:stoa0179.stoa001.omar:7.16.2#ad bella nova priore anno destinata Falisci quoque hostes exorti duplici crimine, quod et cum Tarquiniensibus iuventus eorum militaverat, et eos, qui Falerios perfugerant, cum male pugnatum est, repetentibus fetialibus Romanis non reddiderant.
urn:cts:omar:stoa0179.stoa001.omar:7.16.3#ea provincia Cn. Manlio obvenit. Marcius exercitum in agrum Privernatem, integrum pace longinqua, induxit militemnque praeda inplevit. ad copiam rerum addidit munificentiam, quod nihil in publicum secernendo augenti rem privatum militi favit.
urn:cts:omar:stoa0179.stoa001.omar:7.16.4#Priverlates cum ante moenia sua castris permunitis consedissent, vocatis ad contionem militibus 'castra nunc' inquit 'vobis hostium urbemque praedae do, si mihi pollicemini vos fortiter in acie operam navaturos nec praedae magis quam pugnae paratos esse'.
urn:cts:omar:stoa0179.stoa001.omar:7.16.5#signum poscunt ingenti clamore celsique et spe haud dubia feroces in proelium vadunt. ibi ante signa Sex. Tullius, de quo ante dictum est, exclamat: 'aspice, imperator' inquit, 'quem ad modum exercitus tuus tibi promissa praestet' piloque posito stricto gladio in hostem impetum facit.
urn:cts:omar:stoa0179.stoa001.omar:7.16.6#sequuntur Tullium antesignani omnes primoque impetu avertere hostem; fusum inde ad oppidum persecuti, cum iam scalas moenibus admoverent, in deditionem urbem acceperunt. triumphus de Privernatibus actus. ab altero consule nihil memorabile gestum,
urn:cts:omar:stoa0179.stoa001.omar:7.16.7#nisi quod legem novo exemplo ad Sutrium in castris tributim de vicesima eorum, qui manu mitterentur, tulit. patres, quia ea lege haud parvum vectigal inopi aerario additum esset, auctores fuerunt;
urn:cts:omar:stoa0179.stoa001.omar:7.16.8#ceterum tribuni plebis non tam lege quam exemplo moti, ne quis postea populum sevocaret, capite sanxerunt; nihil enim non per milites iuratos in consulis verba quamvis perniciosum populo, si id liceret, ferri posse.
urn:cts:omar:stoa0179.stoa001.omar:7.16.9#eodem anno C. Licinius Stolo a M. Popilio Laenate sua lege decem milibus aeris est damnatus, quod mille iugerum agri cum filio possideret emancipandoque filium fraudem legi fecisset.
urn:cts:omar:stoa0179.stoa001.omar:7.17.1#novi consules inde, M. Fabius Ambustus iterum et M. Popilius Laenas iterum,
urn:cts:omar:stoa0179.stoa001.omar:7.17.2#duo bella habuere, facile alterum cum Tiburtibus, quod Laenas gessit, qui hoste in urbem conpulso agros vastavit;
urn:cts:omar:stoa0179.stoa001.omar:7.17.3#Falisci Tarquiniensesque alterum consulem prima pugna fuderunt. inde terror maximus fuit, quod sacerdotes eorum facibus ardentibus anguibusque praelatis incessu furiali militem Romanum insueta turbaverunt specie. et tum quidem velut lymphati et attoniti munimentis suis trepido agmine inciderunt;
urn:cts:omar:stoa0179.stoa001.omar:7.17.4#deinde, ubi consul legatique ac tribuni puerorum ritu vana miracula paventes inridebant increpabantque, vertit animos repente pudor, et in ea ipsa, quae fugerant, velut caeci ruebant.
urn:cts:omar:stoa0179.stoa001.omar:7.17.5#discusso itaque vano apparatu hostium cum in ipsos armatos se intulissent, averterunt totam aciem; castrisque etiam eo die potiti praeda ingenti parta victores reverterunt, militaribus iocis cum apparatum hostium tum suum increpantes pavorem.
urn:cts:omar:stoa0179.stoa001.omar:7.17.6#concitatur deinde omne nomen Etruscum, et Tarquiniensibus Faliscisque ducibus ad salinas perveniunt. adversus eum terrorem dictator C. Marcius Rutilus primus de plebe dictus magistrum equitum item de plebe C. Plautium dixit.
urn:cts:omar:stoa0179.stoa001.omar:7.17.7#id vero patribus indignum videri, etiam dictaturam iam in promiscuo esse; omnique ope inpediebant, ne quid dictatori ad id bellum decerneretur parareturve. eo promptius cuncta ferente dictatore populus iussit.
urn:cts:omar:stoa0179.stoa001.omar:7.17.8#profectus ab urbe utraque parte Tiberis ratibus exercitu, quocumque fama hostium ducebat, traiecto multos populatores agrorum vagos palantes oppressit;
urn:cts:omar:stoa0179.stoa001.omar:7.17.9#castra quoque necopinato adgressus cepit et octo milibus hostium captis, ceteris aut caesis aut ex agro Romano fugatis sine auctoritate patrum populi iussu triumphavit. quia
urn:cts:omar:stoa0179.stoa001.omar:7.17.10#nec per dictatorem plebeium nec per consulem comitia consularia haberi volebant et alter consul Fabius bello retinebatur, res ad interregnum rediit. interreges deinceps Q. Servilius Ahala,
urn:cts:omar:stoa0179.stoa001.omar:7.17.11#M. Fabius, Cn. Manlius, C. Fabius, C. Sulpicius, L. Aemilius, Q. Servilius, M. Fabius Ambustus.
urn:cts:omar:stoa0179.stoa001.omar:7.17.12#in secundo interregno orta contentio est, quod duo patricii consules creabantur, intercedentibusque tribunis interrex Fabius aiebat in duodecim tabulis legem esse, ut, quodcumque postremum populus iussisset, id ius ratumque esset; iussum populi et suffragia esse.
urn:cts:omar:stoa0179.stoa001.omar:7.17.13#cum intercedendo tribuni nihil aliud, quam ut differrent comitia, valuissent, duo patricii consules creati sunt, C. Sulpicius Peticus tertium M. Valerius Publicola, eodemque die magistratum inierunt.
urn:cts:omar:stoa0179.stoa001.omar:7.18.1#Quadringentesimo anno quam urbs Romana condita erat, quinto tricesimo quam a Gallis reciperata, ablato post undecimum annum a plebe consulatu patricii consules ambo ex interregno magistratum iniere, C. Sulpicius Peticus tertium M. Valerius Publicola.
urn:cts:omar:stoa0179.stoa001.omar:7.18.2#Empulum eo anno ex Tiburtibus haud memorando certamine captum, sive duorum consulum auspicio bellum ibi gestum est, ut scripsere quidam, seu per idem tempus Tarquiniensium quoque sunt vastati agri ab Sulpicio consule, quo Valerius adversus Tiburtes legiones duxit.
urn:cts:omar:stoa0179.stoa001.omar:7.18.3#domi maius certamen consulibus cum plebe ac tribunis erat. fidei iam suae, non solum virtutis ducebant esse, ut accepissent duo patricii consulatum, ita ambobus patriciis mandare:
urn:cts:omar:stoa0179.stoa001.omar:7.18.4#quin aut toto cedendum esse, ut plebeius iam magistratus consulatus fiat, aut totum possidendum, quam possessionem integram a patribus accepissent.
urn:cts:omar:stoa0179.stoa001.omar:7.18.5#plebes contra fremit: quid se vivere, quid in parte civium censeri, si, quod duorum hominum virtute, L. Sexti ac C. Licini, partum sit, id obtinere universi non possint?
urn:cts:omar:stoa0179.stoa001.omar:7.18.6#vel reges, vel decemviros, vel si quod tristius sit imperii nomen, patiendum esse potius, quam ambos patricios consules videant,
urn:cts:omar:stoa0179.stoa001.omar:7.18.7#nec in vicem pareatur atque imperetur, sed pars altera in aeterno imperio locata plebem nusquam alio natam quam ad serviendum putet.
urn:cts:omar:stoa0179.stoa001.omar:7.18.8#non desunt tribuni auctores turbarum, sed inter concitatos per se omnes vix duces eminent.
urn:cts:omar:stoa0179.stoa001.omar:7.18.9#aliquotiens frustra in campum descensum cum esset multique per seditiones acti comitiales dies, postremo victae perseverantia consulum plebis eo dolor erupit, ut tribunos, actum esse de libertate vociferantes relinquendumque non campum iam solum sed etiam urbem, captam atque oppressam regno patriciorum, maesta plebs sequeretur.
urn:cts:omar:stoa0179.stoa001.omar:7.18.10#consules relicti a parte populi per infrequentiam comitia nihilo segnius perficiunt. creati consules ambo patricii, M. Fabius Ambustus tertium T. Quinctius. in quibusdam annalibus pro T. Quinctio M. Popilium consulem invenio.
urn:cts:omar:stoa0179.stoa001.omar:7.19.1#duo bella eo anno prospere gesta. cum Tiburtibus usque ad deditionem pugnatum. Sassula ex his urbs capta; ceteraque oppida eandem fortunam habuissent, ni universa gens positis armis in fidem consulis venisset.
urn:cts:omar:stoa0179.stoa001.omar:7.19.2#triumphatum de Tiburtibus; alioquin mitis victoria fuit. in Tarquinienses acerbe saevitum; multis mortalibus in acie caesis ex ingenti captivorum numero trecenti quinquaginta octo delecti, nobilissimus quisque, qui Romam mitterentur; vulgus aliud trucidatum.
urn:cts:omar:stoa0179.stoa001.omar:7.19.3#nec populus in eos, qui missi Romam erant, mitior fuit; medio in foro omnes virgis caesi ac securi percussi. id pro immolatis in foro Tarquiniensium Romanis poenae hostibus redditum.
urn:cts:omar:stoa0179.stoa001.omar:7.19.4#res bello bene gestae, ut Samnites quoque amicitiam peterent, effecerunt. legatis eorum comiter ab senatu responsum, foedere in societatem accepti.
urn:cts:omar:stoa0179.stoa001.omar:7.19.5#non eadem domi quae militiae fortuna erat plebi Romanae. nam etsi unciario faenore facto levata usura erat, sorte ipsa obruebantur inopes nexumque inibant; eo nec patricios ambo consules neque comitiorum curam publicave studia prae privatis incommodis plebs ad animum admittebat.
urn:cts:omar:stoa0179.stoa001.omar:7.19.6#consulatus uterque apud patricios manet; consules creati C. Sulpicius Peticus quartum M. Valerius Publicola iterum. in bellum Etruscum intentam civitatem, quia Caeritem populum misericordia consanguinitatis Tarquiniensibus adiunctum fama ferebatur, legati Latini ad Volscos convertere nuntiantes exercitum conscriptum armatumque iam suis finibus inminere; inde populabundos in agrum Romanum venturos esse.
urn:cts:omar:stoa0179.stoa001.omar:7.19.7#censuit igitur senatus neutram neglegendam rem esse, utroque legiones scribi consulesque sortiri provincias iussit.
urn:cts:omar:stoa0179.stoa001.omar:7.19.8#inclinavit deinde pars maior curae in Etruscum bellum, postquam litteris Sulpici consulis, cui Tarquinii provincia evenerat, cognitum est depopulatum agrum circa Romanas salinas praedaeque partem in Caeritum fines avectam et haud dubie iuventutem eius populi inter praedatores fuisse.
urn:cts:omar:stoa0179.stoa001.omar:7.19.9#itaque Valerium consulem, Volscis oppositum castraque ad finem Tusculanum habentem, revocatum inde senatus dictatorem dicere iussit.
urn:cts:omar:stoa0179.stoa001.omar:7.19.10#T. Manlium L. f. dixit. is cum sibi magistrum equitum A. Cornelium Cossum dixisset, consulari exercitu contentus ex auctoritate patrum ac populi iussu Caeritibus bellum indixit.
urn:cts:omar:stoa0179.stoa001.omar:7.20.1#tum primum Caerites, tamquam in verbis hostium vis maior ad bellum significandum quam in suis factis, qui per populationem Romanos lacessierant, esset, verus belli terror invasit, et, quam non suarum virium ea dimicatio esset, cernebant;
urn:cts:omar:stoa0179.stoa001.omar:7.20.2#paenitebatque populationis, et Tarquinienses exsecrabantur defectionis auctores; nec arma aut bellum quisquam apparare, sed pro se quisque legatos mitti iubebat ad petendam erroris veniam.
urn:cts:omar:stoa0179.stoa001.omar:7.20.3#legati senatum cum adissent, ab senatu reiecti ad populum deos rogaverunt, quorum sacra bello Gallico accepta rite procurassent, ut Romanos florentes ea sui misericordia caperet, quae se rebus adfectis quondam populi Romani cepisset;
urn:cts:omar:stoa0179.stoa001.omar:7.20.4#conversique ad delubra Vestae hospitium flaminum Vestaliumque ab se caste ac religiose cultum invocabant:
urn:cts:omar:stoa0179.stoa001.omar:7.20.5#eane meritos crederet quisquam hostes repente sine causa factos? aut, si quid hostiliter fecissent, consilio id magis quam furore lapsos fecisse, ut sua vetera beneficia, locata praesertim apud tam gratos, novis conrumperent maleficiis florentemque populum Romanum ac felicissimum bello sibi desumerent hostem, cuius adflicti amicitiam petissent?
urn:cts:omar:stoa0179.stoa001.omar:7.20.6#ne appellarent consilium, quae vis ac necessitas appellanda esset. transeuntes agmine infesto per agrum suum Tarquinienses, cum praeter viam nihil petissent, traxisse quosdam agrestium populationis eius, quae sibi crimini detur, comites.
urn:cts:omar:stoa0179.stoa001.omar:7.20.7#eos seu dedi placeat, dedere se paratos esse, seu supplicio adfici, daturos poenas. Caere, sacrarium populi Romani, deversorium sacerdotum ac receptaculum Romanorum sacrorum, intactum inviolatumque crimine belli hospitio Vestalium cultisque dis darent.
urn:cts:omar:stoa0179.stoa001.omar:7.20.8#movit populum non tam causa praesens quam vetus meritum, ut maleficii quam beneficii potius inmemores essent. itaque pax populo Caeriti data, indutiasque in centum annos factas in aes referri placuit.
urn:cts:omar:stoa0179.stoa001.omar:7.20.9#in Faliscos eodem noxios crimine vis belli conversa est, sed hostes nusquam inventi. cum populatione peragrati fines essent, ab oppugnatione urbium temperatum; legionibusque Romam reductis reliquum anni muris turribusque reficiendis consumptum et aedis Apollinis dedicata est.
urn:cts:omar:stoa0179.stoa001.omar:7.21.1#extremo anno comitia consularia certamen patrum ac plebis diremit, tribunis negantibus passuros comitia haberi, ni secundum Liciniam legem haberentur, dictatore obstinato tollere potius totum e re publica consulatum quam promiscuum patribus ac plebi facere.
urn:cts:omar:stoa0179.stoa001.omar:7.21.2#prolatandis igitur comitiis cum dictator magistratu abisset, res ad interregnum rediit. infestam inde patribus plebem interreges cum accepissent, ad undecimum interregem seditionibus certatum est.
urn:cts:omar:stoa0179.stoa001.omar:7.21.3#legis Liciniae patrocinium tribuni iactabant; propior dolor plebi faenoris ingravescentis erat, curaeque privatae in certaminibus publicis erumpebant.
urn:cts:omar:stoa0179.stoa001.omar:7.21.4#quorum taedio patres L. Cornelium Scipionem interregem concordiae causa observare legem Liciniam comitiis consularibus iussere. P. Valerio Publicolae datus e plebe collega C. Marcius Rutilus.
urn:cts:omar:stoa0179.stoa001.omar:7.21.5#inclinatis semel in concordiam animis novi consules faenebrem quoque rem, quae distinere una animos videbatur, levare adgressi solutionem alieni aeris in publicam curam verterunt quinqueviris creatis, quos mensarios ab dispensatione pecuniae appellarunt.
urn:cts:omar:stoa0179.stoa001.omar:7.21.6#meriti aequitate curaque sunt, ut per omnium annalium monumenta celebres nominibus essent; fuere autem C. Duillius, P. Decius Mus, M. Papirius, Q. Publilius et T. Aemilius.
urn:cts:omar:stoa0179.stoa001.omar:7.21.7#qui rem difficillimam tractatu et plerumque parti utrique, semper certe alteri gravem cum alia moderatione tum inpendio magis publico quam iactura sustinuerunt.
urn:cts:omar:stoa0179.stoa001.omar:7.21.8#tarda enim nomina et inpeditiora inertia debitorum quam facultatibus aut aerarium mensis cum aere in foro positis dissolvit, ut populo prius caveretur, aut aestimatio aequis rerum pretiis liberavit, ut non modo sine iniuria sed etiam sine querimoniis partis utriusque exhausta vis ingens aeris alieni sit. terror inde vanus belli Etrusci,
urn:cts:omar:stoa0179.stoa001.omar:7.21.9#cum coniurasse duodecim populos fama esset, dictatorem dici coegit; dictus in castris—eo enim ad consules missum senatus consultum est—C. Iulius, cui magister equitum adiectus L. Aemilius. ceterum foris tranquilla omnia fuere.
urn:cts:omar:stoa0179.stoa001.omar:7.22.1#temptatum domi per dictatorem, ut ambo patricii consules crearentur, rem ad interregnum perduxit.
urn:cts:omar:stoa0179.stoa001.omar:7.22.2#duo interreges C. Sulpicius et M. Fabius interpositi obtinuere, quod dictator frustra tetenderat, mitiore iam plebe ob recens meritum levati aeris alieni, ut ambo patricii consules crearentur.
urn:cts:omar:stoa0179.stoa001.omar:7.22.3#creati ipse C. Sulpicius Peticus, qui prior interregno abiit, et T. Quinctius Poenus; quidam Caesonem, alii Gaium nomen Quinctio adiciunt. ad bellum ambo profecti,
urn:cts:omar:stoa0179.stoa001.omar:7.22.4#Faliscum Quinctius, Sulpicius Tarquiniense, nusquam acie congresso hoste cum agris magis quam cum hominibus urendo populandoque gesserunt bella;
urn:cts:omar:stoa0179.stoa001.omar:7.22.5#cuius lentae velut tabis senio victa utriusque pertinacia populi est, ut primum a consulibus, dein permissu eorum ab senatu indutias peterent. in quadraginta annos impetraverunt.
urn:cts:omar:stoa0179.stoa001.omar:7.22.6#ita posita duorum bellorum, quae inminebant, cura, dum aliqua ab armis quies esset, quia solutio aeris alieni multarum rerum mutaverat dominos, censum agi placuit.
urn:cts:omar:stoa0179.stoa001.omar:7.22.7#ceterum cum censoribus creandis indicta comitia essent, professus censuram se petere C. Marcius Itutilus, qui primus dictator de plebe fuerat, concordiam ordinum turbavit. quod videbatur quidem tempore alieno fecisse,
urn:cts:omar:stoa0179.stoa001.omar:7.22.8#quia ambo tum forte patricii consules erant, qui rationem eius se habituros negabant;
urn:cts:omar:stoa0179.stoa001.omar:7.22.9#sed et ipse constantia inceptum obtinuit, et tribuni omni vi, reciperaturi ius consularibus comitiis amissum, adiuverunt, et cum ipsius viri maiestas nullius honoris fastigium non aequabat, tum per eundem, qui ad dictaturam aperuisset viam, censuram quoque in partem vocari plebes volebat.
urn:cts:omar:stoa0179.stoa001.omar:7.22.10#nec variatum comitiis est, quin cum Gnaeo Manlio censor Marcius crearetur. dictatorem quoque hic annus habuit M. Fabium nullo terrore belli, sed ne Licinia lex comitiis consularibus observaretur. magister equitum dictatori additus Q. Servilius.
urn:cts:omar:stoa0179.stoa001.omar:7.22.11#nec tamen dictatura potentiorem eum consensum patrum consularibus comitiis fecit, quam censoriis fuerat.
urn:cts:omar:stoa0179.stoa001.omar:7.23.1#M. Popilius Laenas a plebe consul, a patribus L. Cornelius Scipio datus. fortuna quoque inlustriorem plebeium consulem fecit;
urn:cts:omar:stoa0179.stoa001.omar:7.23.2#nam cum ingentem Gallorum exercitum in agro Latino castra posuisse nuntiatum esset, Scipione gravi morbo inplicito Gallicum bellum Popilio extra ordinem datum.
urn:cts:omar:stoa0179.stoa001.omar:7.23.3#is inpigre exercitu scripto, cum omnis extra portam Capenam ad Martis aedem convenire armatos iuniores iussisset signaque eodem quaestores ex aerario deferre, quattuor expletis legionibus quod superfuit militum P. Valerio Publicolae praetori tradidit,
urn:cts:omar:stoa0179.stoa001.omar:7.23.4#auctor patribus scribendi alterius exercitus, quod ad incertos belli eventus subsidium rei publicae esset.
urn:cts:omar:stoa0179.stoa001.omar:7.23.5#ipse iam satis omnibus instructis conparatisque ad hostem pergit. cuius ut prius nosceret vires quam periculo ultimo temptaret, in tumulo, quem proximum castris Gallorum capere potuit, vallum ducere coepit. gens ferox
urn:cts:omar:stoa0179.stoa001.omar:7.23.6#et ingenii avidi ad pugnam cum procul visis Romanorum signis, ut extemplo proelium initura, explicuisset aciem, postquam neque in aequum demitti agmen vidit et cum loci altitudine tum vallo etiam tegi Romanos, perculsos pavore rata simul opportuniores, quod intenti tum maxime operi essent, truci clamore adgreditur.
urn:cts:omar:stoa0179.stoa001.omar:7.23.7#ab Romanis nec opus intermissum — triarii erant, qui muniebant—, et ab hastatis principibusque, qui pro munitoribus intenti armatique steterant, proelium initum.
urn:cts:omar:stoa0179.stoa001.omar:7.23.8#praeter virtutem locus quoque superior adiuvit, ut pila omnia hastaeque non tamquam ex aequo missa vana, quod plerumque fit, caderent, sed omnia librata ponderibus figerentur;
urn:cts:omar:stoa0179.stoa001.omar:7.23.9#oneratique telis Galli, quibus aut corpora transfixa aut praegravata inhaerentibus gerebant scuta, cum cursu paene in adversum subissent, primo incerti restitere; dein,
urn:cts:omar:stoa0179.stoa001.omar:7.23.10#cum ipsa cunctatio et his animos minuisset et auxisset hosti, inpulsi retro ruere alii super alios stragemque inter se caede ipsa foediorem dare; adeo praecipiti turba obtriti plures quam ferro necati.
urn:cts:omar:stoa0179.stoa001.omar:7.24.1#necdum certa Romanis victoria erat; alia in campum degressis supererat moles;
urn:cts:omar:stoa0179.stoa001.omar:7.24.2#namque multitudo Gallorum sensum omnem talis damni exsuperans, velut nova rursus exoriente acie, integrum militem adversus victorem hostem ciebat;
urn:cts:omar:stoa0179.stoa001.omar:7.24.3#stetitque suppresso impetu Romanus, et quia iterum fessis subeunda dimicatio erat, et quod consul, dum inter primores incautus agitat, laevo umero matari prope traiecto cesserat parumper ex acie.
urn:cts:omar:stoa0179.stoa001.omar:7.24.4#iamque omissa cunctando victoria erat, cum consul vulnere alligato revectus ad prima signa 'quid stas, miles?' inquit; 'non cum Latino Sabinoque hoste res est, quem victum armis socium ex hoste facias;
urn:cts:omar:stoa0179.stoa001.omar:7.24.5#in beluas strinximus ferrum; hauriendus aut dandus est sanguis. propulistis a castris, supina valle praecipites egistis, stratis corporibus hostium superstatis; conplete eadem strage campos, qua montis replestis.
urn:cts:omar:stoa0179.stoa001.omar:7.24.6#nolite expectare, dum stantes vos fugiant; inferenda sunt signa et vadendam in hosted.'
urn:cts:omar:stoa0179.stoa001.omar:7.24.7#his adhortationibus iterum coorti pellunt loco primos manipulos Gallorum; cuneis deinde in medium agmen perrumpunt.
urn:cts:omar:stoa0179.stoa001.omar:7.24.8#inde barbari dissipati, quibus nec certa imperia nec duces essent, vertunt impetum in suos; fusique per campos et praeter castra etiam sua fuga praelati, quod editissimum inter aequales tumulos occurrebat oculis, arcem Albanam petunt.
urn:cts:omar:stoa0179.stoa001.omar:7.24.9#consul non ultra castra insecutus, quia et vulnus degravabat et subicere exercitum tumulis ab hoste occupatis nolebat, praeda omni castrorum militi data victorem exercitum opulentumque Gallicis spoliis Romam reduxit.
urn:cts:omar:stoa0179.stoa001.omar:7.24.10#moram triumpho vulnus consulis attulit eademque causa dictatoris desiderium senatui fecit, ut esset, qui aegris consulibus comitia haberet.
urn:cts:omar:stoa0179.stoa001.omar:7.24.11#dictator L. Furius Camillus dictus, addito magistro equitum P. Cornelio Scipione, reddidit patribus possessionem pristinam consulatus. ipse ob id meritum ingenti patrum studio creatus consul collegam Ap. Claudium Crassum dixit.
urn:cts:omar:stoa0179.stoa001.omar:7.25.1#priusquam inirent novi consules magistraturn, triumphus a Popilio de Gallis actus magno favore plebis; mussantesque inter se rogitabant, num quem plebei consulis paeniteret;
urn:cts:omar:stoa0179.stoa001.omar:7.25.2#simul dictatorem increpabant, qui legis Liciniae spretae mercedem consulatum, privata cupiditate quam publica iniuria foediorem, cepisset, ut se ipse consulem dictator crearet. annus multis variisque motibus fuit insignis.
urn:cts:omar:stoa0179.stoa001.omar:7.25.3#Galli ex Albanis montibus, quia hiemis vim pati nequiverant, per campos maritumaque loca vagi populabantur;
urn:cts:omar:stoa0179.stoa001.omar:7.25.4#mare infestum classibus Graecorum erat oraque litoris Antiatis Laurensque tractus et Tiberis ostia, ut praedones maritimi cum terrestribus congressi ancipiti semel proelio decertarint dubiique discesserint in castra Galli, Graeci retro ad naves, uictos se an victores putarent.
urn:cts:omar:stoa0179.stoa001.omar:7.25.5#inter hos longe maximus extitit terror concilia populorum Latinorum ad lucum Ferentinae habita responsumque haud ambiguum imperantibus milites Romanis datum, absisterent imperare iis, quorum auxilio egerent;
urn:cts:omar:stoa0179.stoa001.omar:7.25.6#Latinos pro sua libertate potius quam pro alieno imperio laturos arma.
urn:cts:omar:stoa0179.stoa001.omar:7.25.7#inter duo simul bella externa defectione etiam sociorum senatus anxius cum cerneret metu tenendos, quos fides non tenuisset, contendere omnes imperii vires consules dilectu habendo iussit; civili quippe standum exercitu esse, quando socialis coetus desereret.
urn:cts:omar:stoa0179.stoa001.omar:7.25.8#undique, non urbana tantum sed etiam agresti iuventute, decem legiones scriptae dicuntur quaternum milium et ducenorum peditum equitumque trecenorum, quem nunc novum exercitum,
urn:cts:omar:stoa0179.stoa001.omar:7.25.9#si qua externa vis ingruat, hae vires populi Romani, quas vix terrarum capit orbis, contractae in unum haud facile efficiant; adeo in quae laboramus sola crevimus, divitias luxuriamque.
urn:cts:omar:stoa0179.stoa001.omar:7.25.10#inter cetera tristia eius anni consul alter Ap. Claudius in ipso belli apparatu moritur, redieratque res ad Camillum,
urn:cts:omar:stoa0179.stoa001.omar:7.25.11#cui unico consuli vel ob aliam dignationem haud subiciendam dictaturae vel ob omen faustum ad Gallicum tumultum cognominis dictatorem adrogari haud satis decorum visum est patribus.
urn:cts:omar:stoa0179.stoa001.omar:7.25.12#consul duabus legionibus urbi praepositis, octo cum L. Pinario praetore divisis, memor paternae virtutis Gallicum sibi bellum extra sortem sumit, praetorem maritimam oram tutari Graecosque arcere litoribus iussit.
urn:cts:omar:stoa0179.stoa001.omar:7.25.13#et cum in agrum Pomptinum descendisset, quia neque in campis congredi nulla cogente re volebat, et prohibendo populationibus, quos rapto vivere necessitas cogeret, satis domari credebat hostem, locum idoneum stativis delegit.
urn:cts:omar:stoa0179.stoa001.omar:7.26.1#ubi cum in stationibus quieti tempus tererent, Gallus processit magnitudine atque armis insignis; quatiensque scutum hasta cum silentium fecisset, provocat per interpretem unum ex Romanis, qui secum ferro decernat.
urn:cts:omar:stoa0179.stoa001.omar:7.26.2#M. erat Valerius tribunus militum adulescens, qui haud indigniorem eo decore se 425) quam T. Manlium ratus, prius sciscitatus consulis voluntatem in medium armatus processit.
urn:cts:omar:stoa0179.stoa001.omar:7.26.3#minus insigne certamen humanum numine interposito decorum factum; namque conserenti iam manum Romano corvus repente in galea consedit in hostem versus.
urn:cts:omar:stoa0179.stoa001.omar:7.26.4#quod primo ut augurium caelo missum laetus accepit tribunus, precatus deinde: si divus, si diva esset, qui sibi praepetem misisset, volens propitius adesset.
urn:cts:omar:stoa0179.stoa001.omar:7.26.5#dictu mirabile tenuit non solum ales captam semel sedem, sed quotienscumque certamen initum est, levans se alis os oculosque hostis rostro et unguibus adpetit, donec territum prodigii talis visu oculisque simul ac mente turbatum Valerius obtruncat; corvus ex conspectu elatus orientem petit. Hactenus quietae utrimque stationes fuere;
urn:cts:omar:stoa0179.stoa001.omar:7.26.6#postquam spoliare corpus caesi hostis tribunus coepit, nec Galli se statione tenuerunt et Romanorum cursus ad victorem etiam ocior fuit. ibi circa iacentis Galli corpus contracto certamine pugna atrox concitatur.
urn:cts:omar:stoa0179.stoa001.omar:7.26.7#iam non manipulis proximarum stationum sed legionibus utrimque effusis res geritur. Camillus laetum militem victoria tribuni, laetum tam praesentibus ac secundis dis ire in proelium iubet; ostentansque insignem spoliis tribunum 'hunc imitare, miles', aiebat 'et circa iacentem ducem sterne Gallorum catervas'.
urn:cts:omar:stoa0179.stoa001.omar:7.26.8#di hominesque illi adfuere pugnae, depugnatumque haudquaquam certamine ambiguo cum Gallis est; adeo duorum militum eventum, inter quos pugnatum erat, utraque acies animis praeceperat.
urn:cts:omar:stoa0179.stoa001.omar:7.26.9#inter primos, quorum concursus alios exciverat, atrox proelium fuit; alia multitudo, priusquam ad coniectum teli veniret, terga vertit. primo per Volscos Falernumque agrum dissipati sunt; inde Apuliam ac mare superum petierunt.
urn:cts:omar:stoa0179.stoa001.omar:7.26.10#consul contione advocata laudatum tribunum decem bubus aureaque corona donat; ipse iussus ab senatu bellum maritimum curare cum praetore iunxit castra.
urn:cts:omar:stoa0179.stoa001.omar:7.26.11#ibi quia res trahi segnitia Graecorum non committentium se in aciem videbantur, dictatorem comitiorum causa T. Manlium Torquatum ex auctoritate senatus dixit.
urn:cts:omar:stoa0179.stoa001.omar:7.26.12#dictator magistro equitum A. Cornelio Cosso dicto comitia consularia habuit aemulumque decoris sui absentem M. Valerium Corvum—id enim illi deinde cognominis fuit—summo favore populi, tres et viginti natum annos, consulem renuntiavit.
urn:cts:omar:stoa0179.stoa001.omar:7.26.13#collega Corvo de plebe M. Popilius Laenas, quartum consul futurus, datus est. cum Graecis a Camillo nulla memorabilis gesta res; nec illi terra nec Romanus mari bellator erat. postremo cum litoribus arcerentur,
urn:cts:omar:stoa0179.stoa001.omar:7.26.14#aqua etiam praeter cetera necessaria usui deficiente Italiam reliquere.
urn:cts:omar:stoa0179.stoa001.omar:7.26.15#cuius populi ea cuiusque gentis classis fuerit, nihil certi est. maxime Siciliae fuisse tyrannos crediderim; nam ulterior Graecia ea tempestate intestino fessa bello iam Macedonum opes horrebat.
urn:cts:omar:stoa0179.stoa001.omar:7.27.1#exercitibus dimissis cum et foris pax et domi concordia ordinum otium esset, ne nimis laetae res essent, pestilentia civitatem adorta coegit senatum imperare decemviris, ut libros Sibyllinos inspicerent; eorumque monitu lectisternium fuit.
urn:cts:omar:stoa0179.stoa001.omar:7.27.2#eodem anno Satricum ab Antiatibus colonia deducta restitutaque urbs, quam Latini diruerant;
urn:cts:omar:stoa0179.stoa001.omar:7.27.3#et cum Carthaginiensibus legatis Romae foedus ictum, cum amicitiam ac societatem petentes venissent. idem otium domi forisque mansit T. Manlio Torquato, C. Plautio consulibus. semunciarium tantum ex unciario faenus factum, et in pensiones aequas triennii, ita ut quarta praesens esset, solutio aeris alieni dispensata est;
urn:cts:omar:stoa0179.stoa001.omar:7.27.4#et sic quoque parte plebis adfecta fides tamen publica privatis difficultatibus potior ad curam senatui fuit. levatae maxime res, quia tributo ac dilectu supersessum.
urn:cts:omar:stoa0179.stoa001.omar:7.27.5#Tertio anno post Satricum restitutum a Volscis M. Valerius Corvus iterum consul cum C. Poetelio factus, cum ex Latio nuntiatum esset legatos ab Antio circumire populos Latinorum ad concitandum bellum, priusquam plus hostium fieret, Volscis arma inferre iussus ad Satricum exercitu infesto pergit.
urn:cts:omar:stoa0179.stoa001.omar:7.27.6#quo cum Antiates aliique Volsci praeparatis iam ante, si quid ab Roma moveretur, copiis occurrissent, nulla mora inter infensos diutino odio dimicandi facta est.
urn:cts:omar:stoa0179.stoa001.omar:7.27.7#Volsci, ferocior ad rebellandum quam ad bellandum gens, certamine victi fuga effusa Satrici moenia petunt. et ne in muris quidem satis firma spe, cum corona militum cincta iam scalis caperetur urbs, ad quattuor milia militum praeter multitudinem inbellem sese dedidere. oppidum dirutum atque incensum;
urn:cts:omar:stoa0179.stoa001.omar:7.27.8#ab aede tantum matris Matutae abstinuere ignem. praeda omnis militi data. extra praedam quattuor milia deditorum habita; eos vinctos consul ante currum triumphans egit; venditis deinde magnam pecuniam in aerarium redegit. sunt,
urn:cts:omar:stoa0179.stoa001.omar:7.27.9#qui hanc multitudinem captivam servorum fuisse scribant, idque magis veri simile est quam deditos venisse.
urn:cts:omar:stoa0179.stoa001.omar:7.28.1#hos consules secuti sunt M. Fabius Dorsuo, Ser.
urn:cts:omar:stoa0179.stoa001.omar:7.28.2#Sulpicius Camerinus. Auruncum inde bellum ab repentina populatione coeptum, metuque, ne id factum populi unius, consilium omnis nominis Latini esset, dictator velut adversus armatum iam Latium L. Furius creatus magistrum equitum Cn. Manlium Capitolinum dixit;
urn:cts:omar:stoa0179.stoa001.omar:7.28.3#et cum, quod per magnos tumultus fieri solitum erat, iustitio indicto dilectus sine vacationibus habitus esset, legiones, quantum maturari potuit, in Auruncos ductae. ibi praedonum magis quam hostium animi inventi; prima itaque acie debellatum est.
urn:cts:omar:stoa0179.stoa001.omar:7.28.4#dictator tamen, quia et ultro bellum intulerant et sine detractatione se certamini offerebant, deorum quoque opes adhibendas ratus inter ipsam dimicationem aedem Iunoni Monetae vovit; cuius damnatus voti cum victor Romam revertisset, dictatura se abdicavit.
urn:cts:omar:stoa0179.stoa001.omar:7.28.5#senatus duumviros ad eam aedem pro amplitudine populi Romani faciendam creari iussit; locus in arce destinatus, quae area aedium M. Manli Capitolini fuerat.
urn:cts:omar:stoa0179.stoa001.omar:7.28.6#consules dictatoris exercitu ad bellum Volscum usi Soram ex hostibus, incautos adorti, ceperunt. anno post, quam vota erat, aedes Monetae dedicatur C. Marcio Rutilo tertium, T. Manlio Torquato iterum consulibus.
urn:cts:omar:stoa0179.stoa001.omar:7.28.7#prodigium extemplo dedicationem secutum, simile vetusto montis Albani prodigio; namque et lapidibus pluit et nox interdiu visa intendi; librisque inspectis cum plena religione civitas esset, senatui placuit dictatorem feriarum constituendarum causa dici.
urn:cts:omar:stoa0179.stoa001.omar:7.28.8#dictus P. Valerius Publicola; magister equitur ei Q. Fabius Ambustus datus est. non tribus tantum supplicatum ire placuit, sed finitimos etiam populos, ordoque iis, quo quisque die supplicarent, statutus. iudicia eo anno populi tristia in faeneratores facta,
urn:cts:omar:stoa0179.stoa001.omar:7.28.9#quibus ab aedilibus dicta dies esset, traduntur. et res haud ulla insigni ad memoriam causa ad interregnum rediit;
urn:cts:omar:stoa0179.stoa001.omar:7.28.10#eo interregno, ut id actum videri posset, ambo patricii consules creati sunt M. Valerius Corvus tertium, A. Cornelius Cossus.
urn:cts:omar:stoa0179.stoa001.omar:7.29.1#maiora iam hinc bella et viribus hostium et vel longinquitate regionum vel temporum spatio, quibus bellatum est, dicentur. namque eo anno adversus Samnites, gentem opibus armisque validam, mota arma;
urn:cts:omar:stoa0179.stoa001.omar:7.29.2#Samnitium bellum ancipiti Marte gestum Pyrrhus hostis, Pyrrhum Poeni secuti. quanta rerum moles! quotiens in extrema periculorum ventum, ut in hanc magnitudinem, quae vix sustinetur, erigi imperium posset!
urn:cts:omar:stoa0179.stoa001.omar:7.29.3#belli autem causa cum Samnitibus Romanis, cum societate amicitiaque iuncti essent, extrinsecus venit, non orta inter ipsos est.
urn:cts:omar:stoa0179.stoa001.omar:7.29.4#Samnites Sidicinis iniusta arma, quia viribus plus poterant, cum intulissent, coacti inopes ad opulentiorum auxilium confugere Campanis sese coniungunt.
urn:cts:omar:stoa0179.stoa001.omar:7.29.5#Campani magis nomen ad praesidium sociorum quam vires cum attulissent, fluentes luxu ab duratis usu armorum in Sidicino pulsi agro, in se deinde molem omnem belli verterunt.
urn:cts:omar:stoa0179.stoa001.omar:7.29.6#namque Samnites omissis Sidicinis ipsam arcem finitimorum Campanos adorti, unde aeque facilis victoria, praedae atque gloriae plus esset, Tifata, inminentis Capuae colles, cum praesidio firmo occupassent, descendunt inde quadrato agmine in planitiem, quae Capuam Tifataque interiacet.
urn:cts:omar:stoa0179.stoa001.omar:7.29.7#ibi rursus acie dimicatum; adversoque proelio Campani intra moenia conpulsi, cum robore iuventutis suae acciso nulla propinqua spes esset, coacti sunt ab Romanis petere auxilium.
urn:cts:omar:stoa0179.stoa001.omar:7.30.1#legati introducti in senatum maxime in hanc sententiam locuti sunt: 'populus nos Campanus legatos ad vos, patres conscripti, misit amicitiam in perpetuum, auxilium praesens a vobis petitum.
urn:cts:omar:stoa0179.stoa001.omar:7.30.2#quam si secundis rebus nostris petissemus, sicut coepta celerius, ita infirmiore vinculo contracta esset; tunc enim, ut qui ex aequo nos venisse in amicitiam meminissemus, amici forsitan pariter ac nunc, subiecti atque obnoxii vobis minus essemus;
urn:cts:omar:stoa0179.stoa001.omar:7.30.3#nunc, misericordia vestra conciliati auxilioque in dubiis rebus defensi, beneficium quoque acceptum colamus oportet, ne ingrati atque omni ope divina humanaque indigni videamur.
urn:cts:omar:stoa0179.stoa001.omar:7.30.4#neque hercule, quod Samnites priores amici sociique vobis facti sunt, ad id valere arbitror, ne nos in amicitiam accipiamur, sed ut vetustate et gradu honoris nos praestent; neque enim foedere Samnitium, ne qua nova iungeretis foedera, cautum est.
urn:cts:omar:stoa0179.stoa001.omar:7.30.5#fuit quidem apud vos semper satis iusta causa amicitiae, velle eum vobis amicum esse, qui vos appeteret;
urn:cts:omar:stoa0179.stoa001.omar:7.30.6#Campani, etsi fortuna praesens magnifice loqui prohibet, non urbis amplitudine, non agri ubertate ulli populo praeterquam vobis cedentes, haud parva, ut arbitror, accessio bonis rebus vestris in amicitiam venimus vestram. Aequis Volscisque,
urn:cts:omar:stoa0179.stoa001.omar:7.30.7#aeternis hostibus huius urbis, quandocumque se moverint, ab tergo erimus, et quod vos pro salute nostra priores feceritis, id nos pro imperio vestro et gloria semper faciemus.
urn:cts:omar:stoa0179.stoa001.omar:7.30.8#subactis his gentibus, quae inter nos vosque sunt, quod prope diem futurum spondet et virtus et fortuna vestra, continens imperium usque ad nos habebitis.
urn:cts:omar:stoa0179.stoa001.omar:7.30.9#acerbum ac miserum est, quod fateri nos fortuna nostra cogit: eo ventum est, patres conscripti, ut aut amicorum aut inimicorum Campani simus.
urn:cts:omar:stoa0179.stoa001.omar:7.30.10#si defenditis, vestri, si deseritis, Samnitium erimus; Capuam ergo et Campaniam omnem vestris an Samnitium viribus accedere malitis, deliberate.
urn:cts:omar:stoa0179.stoa001.omar:7.30.11#omnibus quidem, Romani, vestram misericordiam vestrumque auxilium aequum est patere, iis tamen maxime, qui, fidem suam inplorantibus aliis auxilium dum supra vires suas praestant, omnes ipsi in hanc necessitatem venerunt.
urn:cts:omar:stoa0179.stoa001.omar:7.30.12#quamquam pugnavimus verbo pro Sidicinis, re pro nobis, cum videremus finitimum populum nefario latrocinio Samnitium peti et, ubi conflagrassent Sidicini, ad nos traiecturum illud incendium esse.
urn:cts:omar:stoa0179.stoa001.omar:7.30.13#nec enim nunc, quia dolent iniuriam acceptam Samnites, sed quia gaudent oblatam sibi esse causam, oppugnatum nos veniunt.
urn:cts:omar:stoa0179.stoa001.omar:7.30.14#an, si ultio irae haec et non occasio cupiditatis explendae esset, parum fuit, quod semel in Sidicino agro, iterum in Campania ipsa legiones nostras cecidere?
urn:cts:omar:stoa0179.stoa001.omar:7.30.15#quae est ista tam infesta ira, quam per duas acies fusus sanguis explere non potuerit? adde huc populationem agrorum, praedas hominum atque pecudum actas, incendia villarum ac ruinas, omnia ferro ignique vastata;
urn:cts:omar:stoa0179.stoa001.omar:7.30.16#hiscine ira expleri non potuit? sed cupiditas explenda est. ea ad oppugnandam Capuam rapit;
urn:cts:omar:stoa0179.stoa001.omar:7.30.17#aut delere urbem pulcherrimam aut ipsi possidere volunt. sed vos potius, Romani, beneficio vestro occupate ear, quam illos habere per maleficium sinatis. non loquor apud recusantem iusta bella populum; sed tamen, si ostenderitis auxilia vestra, ne bello quidem arbitror vobis opus fore.
urn:cts:omar:stoa0179.stoa001.omar:7.30.18#usque ad nos contemptus Samnitium pervenit, supra non ascendit; itaque umbra vestri auxilii, Romani, tegi possumus, quidquid deinde habuerimus, quidquid ipsi fuerimus, vestrum id omne existimaturi. vobis arabitur ager Campanus,
urn:cts:omar:stoa0179.stoa001.omar:7.30.19#vobis Capua urbs frequentabitur; conditorum, parentium, deorum inmortalium numero nobis eritis; nulla colonia vestra erit, quae nos obsequio erga vos fideque superet.
urn:cts:omar:stoa0179.stoa001.omar:7.30.20#Adnuite, patres conscripti, nutum numenque vestrum invictum Campanis et iubete sperare incolumem Capuam futuram.
urn:cts:omar:stoa0179.stoa001.omar:7.30.21#qua frequentia omnium generum multitudinis prosequente creditis nos illinc profectos? quam omnia votorum lacrimarumque plena reliquisse? in qua nunc expectatione senatum populumque Campanum, coniuges liberosque nostros esse?
urn:cts:omar:stoa0179.stoa001.omar:7.30.22#stare omnem multitudinem ad portas viam hinc ferentem prospectantes certum habeo. quid illis nos, patres conscripti, sollicitis ac pendentibus animi renuntiare iubetis?
urn:cts:omar:stoa0179.stoa001.omar:7.30.23#alterum responsum salutem victoriam, lucem ac libertatem, alterum — ominari horreo, quae ferat. proinde ut aut de vestris futuris sociis atque amicis aut nusquam ullis futuris nobis consulite'.
urn:cts:omar:stoa0179.stoa001.omar:7.31.1#Submotis deinde legatis cum consultus senatus esset, etsi magnae parti urbs maxima opulentissimaque Italiae, uberrimus ager marique propinquus ad varietates annonae horreum populi Romani fore videbatur, tamen tanta utilitate fides antiquior fuit, responditque ita ex auctoritate senatus consul: '
urn:cts:omar:stoa0179.stoa001.omar:7.31.2#auxilio vos, Campani, dignos censet senatus; sed ita vobiscum amicitiam institui par est, ne qua vetustior amicitia ac societas violetur. Samnites nobiscum foedere iuncti sunt; itaque arma, deos prius quam homines violatura, adversus Samnites vobis negamus;
urn:cts:omar:stoa0179.stoa001.omar:7.31.3#legatos, sicut ius fasque est, ad socios atque amicos precatum mittemus, ne qua vobis vis fiat'. ad ea princeps legationis—sic enim domo mandatum attulerant—: 'quando quidem' inquit 'nostra tueri adversus vim atque iniuriam iusta vi non vultis, vestra certe defendetis;
urn:cts:omar:stoa0179.stoa001.omar:7.31.4#itaque populum Campanum urbemque Capuam, agros, delubra deum, divina humanaque omnia in vestram, patres conscripti, populique Romani dicionem dedimus, quidquid deinde patiemur, dediticii vestri passuri.'
urn:cts:omar:stoa0179.stoa001.omar:7.31.5#sub haec dicta omnes, manus ad consules tendentes, pleni lacrimarum in vestibulo curiae procubuerunt.
urn:cts:omar:stoa0179.stoa001.omar:7.31.6#commoti patres vice fortunarum humanarum, si ille praepotens opibus populus, luxuria superbiaque clarus, a quo paulo ante auxilium finitimi petissent, adeo infractos gereret animos, ut se ipse suaque omnia potestatis alienae faceret.
urn:cts:omar:stoa0179.stoa001.omar:7.31.7#tum iam fides agi visa deditos non prodi; nec facturum aequa Samnitium populum censebant, si agrum urbemque per deditionem factam populi Romani oppugnarent. legatos itaque extemplo mitti ad Samnites placuit.
urn:cts:omar:stoa0179.stoa001.omar:7.31.8#data mandata, ut preces Campanorum, responsum senatus amicitiae Samnitium memor, deditionem postremo factam Samnitibus exponerent;
urn:cts:omar:stoa0179.stoa001.omar:7.31.9#peterent pro societate amicitiaque, ut dediticiis suis parcerent neque in eum agrum, qui populi Romani factus esset, hostilia arma inferrent;
urn:cts:omar:stoa0179.stoa001.omar:7.31.10#si leniter agendo parum proficerent, denuntiarent Samnitibus populi Romani senatusque verbis, ut Capua urbe Campanoque agro abstinerent.
urn:cts:omar:stoa0179.stoa001.omar:7.31.11#haec legatis agentibus in concilio Samnitium adeo est ferociter responsum, ut non solum gesturos se esse dicerent id bellum, sed magistratus eorum e curia egressi stantibus legatis praefectos cohortium vocarent iisque clara voce imperarent,
urn:cts:omar:stoa0179.stoa001.omar:7.31.12#ut praedatum in agrum Campanum extemplo proficiscerentur.
urn:cts:omar:stoa0179.stoa001.omar:7.32.1#hac legatione Romam relata positis omnium aliarum rerum curis patres fetialibus ad res repetendas missis belloque, quia non redderentur, sollemni more indicto decreverunt, ut primo quoque tempore de ea re ad populum ferretur;
urn:cts:omar:stoa0179.stoa001.omar:7.32.2#iussuque populi consules ambo cum duobus exercitibus ab urbe profecti, Valerius in Campaniam, Cornelius in Samnium, ille ad montem Gaurum, hic ad Saticulam castra ponunt. priori Valerio Samnitium legiones—
urn:cts:omar:stoa0179.stoa001.omar:7.32.3#eo namque omnem belli molem inclinaturam censebant—occurrunt; simul in Campanos stimulabat ira, tam promptos nunc ad ferenda nunc ad accersenda adversus se auxilia. ut vero castra Romana viderunt,
urn:cts:omar:stoa0179.stoa001.omar:7.32.4#ferociter pro se quisque signum duces poscere; adfirmare eadem fortuna Romanum Campano laturum opem, quo Campanus Sidicino tulerit.
urn:cts:omar:stoa0179.stoa001.omar:7.32.5#Valerius levibus certaminibus temptandi hostis causa haud ita multos moratus dies signum pugnae proposuit paucis suos adhortatus: ne novum bellum eos novusque hostis terreret;
urn:cts:omar:stoa0179.stoa001.omar:7.32.6#quidquid ab urbe longius proferrent arma, magis magisque in inbelles gentes eos prodire.
urn:cts:omar:stoa0179.stoa001.omar:7.32.7#ne Sidicinorum Campanorumque cladibus Samnitium aestimarent virtutem; qualescumque inter se certaverint, necesse fuisse alteram partem vinci. Campanos quidem haud dubie magis nimio luxu fluentibus rebus mollitiaque sua quam vi hostium victos esse.
urn:cts:omar:stoa0179.stoa001.omar:7.32.8#quid autem esse duo prospera in tot saeculis bella Samnitium adversus tot decora populi Romani, qui triumphos paene plures quam annos ab urbe condita numeret, qui omnia circa se—
urn:cts:omar:stoa0179.stoa001.omar:7.32.9#Sabinos, Etruriam, Latinos, Hernicos, Aequos, Volscos, Auruncos—domita armis habeat, qui Gallos tot proeliis caesos postremo in mare ac naves fuga conpulerit?
urn:cts:omar:stoa0179.stoa001.omar:7.32.10#cum gloria belli ac virtute sua quemque fretos ire in aciem debere, tum intueri, cuius ductu auspicioque ineunda pugna sit, utrum,
urn:cts:omar:stoa0179.stoa001.omar:7.32.11#qui, audiendus dumtaxat, magnificus adhortator sit, verbis tantum ferox, operum, militarium expers, an qui et ipse tela tractare, procedere ante signa, versari media in mole pugnae sciat. 'facta mea,
urn:cts:omar:stoa0179.stoa001.omar:7.32.12#non dicta vos, milites', inquit 'sequi volo nec disciplinam modo, sed exemplum etiam a me petere. non factionibus modo nec per coitiones usitatas nobilibus, sed hac dextra mihi tres consulatus summamque laudem peperi.
urn:cts:omar:stoa0179.stoa001.omar:7.32.13#fuit, cum hoc dici poterat 'patricius enim eras et a liberatoribus patriae ortus, et eodem anno familia ista consulatum, quo urbs haec consulem habuit';
urn:cts:omar:stoa0179.stoa001.omar:7.32.14#nunc iam nobis patribus vobisque plebei promiscuus consulatus patet, nec generis, ut ante, sed virtutis est praemium.
urn:cts:omar:stoa0179.stoa001.omar:7.32.15#proinde summum quodque spectate, milites, decus. non, si mihi novum hoc Corvini cognomen dis auctoribus homines dedistis, Publicolarum vetustum familiae nostrae cognomen memoria excessit;
urn:cts:omar:stoa0179.stoa001.omar:7.32.16#semper ego plebem Romanam militiae domique, privatus, in magistratibus parvis magnisque, aeque tribunus ac consul, eodem tenore per omnes deinceps consulatus colo atque colui.
urn:cts:omar:stoa0179.stoa001.omar:7.32.17#nunc, quod instat, dis bene iuvantibus novum atque integrum de Samnitibus triumphum mecum petite.'
urn:cts:omar:stoa0179.stoa001.omar:7.33.1#non alias militi familiarior dux fuit omnia inter infimos militum haud gravate munia obeundo, in ludo praeterea militari,
urn:cts:omar:stoa0179.stoa001.omar:7.33.2#cum velocitatis viriumque inter se aequales certamina ineunt, comiter facilis; vincere ac vinci vultu eodem, nec quemquam aspernari parem, qui se offeret;
urn:cts:omar:stoa0179.stoa001.omar:7.33.3#factis benignus pro re, dictis haud minus libertatis alienae quam suae dignitatis memor, et, quo nihil popularius est, quibus artibus petierat magistratus, iisdem gerebat.
urn:cts:omar:stoa0179.stoa001.omar:7.33.4#itaque universus exercitus incredibili alacritate adhortationem prosecutus ducis castris egreditur. Proelium,
urn:cts:omar:stoa0179.stoa001.omar:7.33.5#ut quod maxime umquam, pari spe utrimque, aequis viribus, cum fiducia sui sine contemptu hostium commissum est.
urn:cts:omar:stoa0179.stoa001.omar:7.33.6#Samnitibus ferociam augebant novae res gestae et paucos ante dies geminata victoria, Romanis contra quadringentorum annorum decora et conditae urbi aequalis victoria;
urn:cts:omar:stoa0179.stoa001.omar:7.33.7#utrisque tamen novus hostis curam addebat. pugna indicio fuit, quos gesserint animos; namque ita conflixerunt, ut aliquamdiu in neutram partem inclinarent acies. tum consul trepidationem iniciendam ratus,
urn:cts:omar:stoa0179.stoa001.omar:7.33.8#quando vi pelli non poterant, equitibus inmissis turbare prima signa hostium conatur.
urn:cts:omar:stoa0179.stoa001.omar:7.33.9#quos ubi nequiquam tumultuantes in spatio exiguo volvere turmas vidit nec posse aperire in hostes viam,
urn:cts:omar:stoa0179.stoa001.omar:7.33.10#revectus ad antesignanos legionum cum desiluisset ex equo, 'nostrum' inquit 'peditum illud, milites, est opus; agitedum, ut me videritis, quacumque incessero in aciem hostium, ferro viam facientem, sic pro se quisque obvios sternite; illa omnia, qua nunc erectae micant hastae, patefacta strage vasta cernetis.'
urn:cts:omar:stoa0179.stoa001.omar:7.33.11#Vix haec dicta dederat, cum equites consulis iussu discurrunt in cornua legionibusque in mediam aciem aperiunt viam. primus omnium consul invadit hostem et, cum quo forte contulit gradum, obtruncat.
urn:cts:omar:stoa0179.stoa001.omar:7.33.12#hoc spectaculo accensi dextra laevaque ante se quisque memorandum proelium cient; stant obnixi Samnites, quamquam plura accipiunt quam inferunt vulnera. aliquamdiu iam pugnatum erat,
urn:cts:omar:stoa0179.stoa001.omar:7.33.13#atrox caedes circa signa Samnitium, fuga ab nulladum parte erat; adeo morte sola vinci destinaverant animis.
urn:cts:omar:stoa0179.stoa001.omar:7.33.14#itaque Romani, cum et fluere iam lassitudine vires sentirent et diei haud multum superesse, accensi ira concitant se in hostem.
urn:cts:omar:stoa0179.stoa001.omar:7.33.15#tum primum referri pedem atque inclinari rem in fugam apparuit; tum capi, occidi Samnis; nec superfuissent multi, ni nox victoriam magis quam proelium diremisset.
urn:cts:omar:stoa0179.stoa001.omar:7.33.16#et Romani fatebantur numquam cum pertinaciore hoste conflictum, et Samnites, cum quaereretur, quaenam prima causa tam obstinatos movisset in fugam, oculos sibi Romanorum ardere visos aiebant vesanosque vultus et furentia ora; inde plus quam ex alia ulla re terroris ortum.
urn:cts:omar:stoa0179.stoa001.omar:7.33.17#quem terrorem non pugnae solum eventu, sed nocturna profectione confessi sunt.
urn:cts:omar:stoa0179.stoa001.omar:7.33.18#postero die vacuis hostium castris Romanus potitur, quo se omnis Campanorum multitudo gratulabunda effudit.
urn:cts:omar:stoa0179.stoa001.omar:7.34.1#ceterum hoc gaudium magna prope clade in Samnio foedatum est. nam ab Saticula profectus Cornelius consul exercitum incaute in saltum cava valle pervium circaque insessum ab hoste induxit
urn:cts:omar:stoa0179.stoa001.omar:7.34.2#nec prius, quam recipi tuto signa non poterant, imminentem capiti hostem vidit.
urn:cts:omar:stoa0179.stoa001.omar:7.34.3#dum id morae Samnitibus est, quoad totum in vallem infimam demitteret agmen, P. Decius tribunus militum conspicit unum editum in saltu collem, inminentem hostium castris, aditu arduum inpedito agmini, expeditis haud difficilem.
urn:cts:omar:stoa0179.stoa001.omar:7.34.4#itaque consuli territo animi 'videsne tu' inquit, 'A. Corneli, cacumen illud supra hostem? arx illa est spei salutisque nostrae, si earn, quoniam caeci reliquere Samnites, inpigre capimus.
urn:cts:omar:stoa0179.stoa001.omar:7.34.5#ne tu mihi plus quam unius legionis principes hastatosque dederis; cum quibus ubi evasero in summum, perge hinc omni liber metu teque et exercitum serva; neque enim moveri hostis, subiectus nobis ad omnes ictus, sine sua pernicie poterit.
urn:cts:omar:stoa0179.stoa001.omar:7.34.6#nos deinde aut fortuna populi Romani aut nostra virtus expediet.'
urn:cts:omar:stoa0179.stoa001.omar:7.34.7#conlaudatus ab consule accepto praesidio vadit occultus per saltum nec prius ab hoste est visus, quam loco, quem petebat, adpropinquavit.
urn:cts:omar:stoa0179.stoa001.omar:7.34.8#inde admiratione paventibus cunctis cum omnium in se vertisset oculos, et spatium consuli dedit ad subducendum agmen in aequiorem locum et ipse in summo constitit vertice. Samnites,
urn:cts:omar:stoa0179.stoa001.omar:7.34.9#dum huc illuc signa vertunt, utriusque rei amissa occasione neque insequi consulem nisi per eandem vallem, in qua paulo ante subiectum eum telis suis habuerant, possunt nec erigere agmen in captum super se ab Decio tumulum.
urn:cts:omar:stoa0179.stoa001.omar:7.34.10#sed cum ira in hos magis, qui fortunam gerendae rei eripuerant, tum propinquitas loci atque ipsa paucitas incitat;
urn:cts:omar:stoa0179.stoa001.omar:7.34.11#et nunc circumdare undique collem armatis volunt, ut a consule Decium intercludant, nunc viam patefacere, ut degressos in vallem adoriantur. incertos, quid agerent, nox oppressit.
urn:cts:omar:stoa0179.stoa001.omar:7.34.12#Decium primum spes tenuit cum subeuntibus in adversum collem ex superiore loco se pugnaturum; deinde admiratio incessit, quod nec pugnam inirent nec, si ab eo consilio iniquitate loci deterrerentur, opere se valloque circumdarent.
urn:cts:omar:stoa0179.stoa001.omar:7.34.13#tum centurionibus ad se vocatis: 'quaenam illa inscitia belli ac pigritia est, aut quonam modo isti ex Sidicinis Campanisque victoriam pepererunt? huc atque illuc signa moveri ac modo in unum conferri, modo diduci videtis; opus quidem incipit nemo, cum iam circumdati vallo potuerimus esse. tum vero nos similes istorum simus, si diutius hic moremur, quam commodum sit.
urn:cts:omar:stoa0179.stoa001.omar:7.34.14#agitedum, ite mecum, ut, dum lucis aliquid superest, quibus locis praesidia ponant, qua pateat hinc exitus, exploremus'.
urn:cts:omar:stoa0179.stoa001.omar:7.34.15#haec omnia sagulo gregali amictus centurionibus item manipularium militum habitu ductis, ne ducem circumire hostes notarent, perlustravit.
urn:cts:omar:stoa0179.stoa001.omar:7.35.1#Vigiliis deinde dispositis ceteris omnibus tesseram dari iubet, ubi secundae vigiliae bucina datum signum esset, armati cum silentio ad se convenirent.
urn:cts:omar:stoa0179.stoa001.omar:7.35.2#quo ubi, sicut edictum erat, taciti convenerunt: 'hoc silentium, milites', inquit 'omisso militari adsensu in me audiendo servandum est. ubi sententiam meam vobis peregero, tum quibus eadem placebunt in dextram partem taciti transibitis; quae pars maior erit, eo stabitur consilio.
urn:cts:omar:stoa0179.stoa001.omar:7.35.3#nunc, quae mente agitem, audite. non fuga delatos nec inertia relictos hic vos circumvenit hostis; virtute cepistis locum, virtute hinc oportet evadatis.
urn:cts:omar:stoa0179.stoa001.omar:7.35.4#veniendo huc exercitum egregium populo Romano servastis; erumpendo hinc vosmet ipsos servate; digni estis, qui pauci pluribus opem tuleritis, ipsi nullius auxilio egueritis.
urn:cts:omar:stoa0179.stoa001.omar:7.35.5#cum eo hoste res est, qui hesterno die delendi omnis exercitus fortuna per socordiam usus non sit, hunc tam opportunum collem inminentem capiti suo non ante viderit quam captum a nobis;
urn:cts:omar:stoa0179.stoa001.omar:7.35.6#nos tam paucos tot ipse milibus hominum nec ascensu arcuerit, nec tenentes locum, cum diei tantum superesset, vallo circumdederit. quem videntem ac vigilantem sic eluseritis, sopitum oportet fallatis, immo necesse est.
urn:cts:omar:stoa0179.stoa001.omar:7.35.7#in eo enim loco res sunt nostrae, ut vobis ego magis necessitatis vestrae index quam consilii auctor sim.
urn:cts:omar:stoa0179.stoa001.omar:7.35.8#neque enim, maneatis an abeatis hinc, deliberari potest, cum praeter arma et animos armorum memores nihil vobis fortuna reliqui fecerit fameque et siti moriendum sit, si plus, quam viros ac Romanos decet, ferrum timeamus. ergo una est salus erumpere hinc atque abire.
urn:cts:omar:stoa0179.stoa001.omar:7.35.9#id aut interdiu aut nocte faciamus oportet.
urn:cts:omar:stoa0179.stoa001.omar:7.35.10#ecce autem aliud minus dubium; quippe si lux expectetur, quae spes est non vallo perpetuo fossaque nos saepturum hostem, qui nunc corporibus suis subiectis undique cinxerit, ut videtis, collem? atqui si nox opportuna est eruptioni, sicut est, haec profecto noctis aptissima hora est.
urn:cts:omar:stoa0179.stoa001.omar:7.35.11#signo secundae vigiliae convenistis, quod tempus mortales somno altissimo premit; per corpora sopita vadetis vel silentio incautos fallentes vel sentientibus clamore subito pavorem iniecturi.
urn:cts:omar:stoa0179.stoa001.omar:7.35.12#me modo sequimini, quem secuti estis; ego eandem, quae duxit hue, sequar fortunam. quibus haec salutaria videntur, agitedum in dextram partem pedibus transite.'
urn:cts:omar:stoa0179.stoa001.omar:7.36.1#omnes transierunt vadentemque per intermissa custodiis loca Decium secuti sunt.
urn:cts:omar:stoa0179.stoa001.omar:7.36.2#iam evaserant media castra, cum superscandens uigilum strata somno corpora miles offenso scuto praebuit sonitum; quo excitatus vigil cum proximum movisset erectique alios concitarent, ignari, cives an hostes essent, praesidium erumperet an consul castra cepisset,
urn:cts:omar:stoa0179.stoa001.omar:7.36.3#Decius, quoniam non fallerent, clamorem tollere iussis militibus torpidos somno insuper pavore exanimat, quo praepediti nec arma inpigre capere nec obsistere nec insequi poterant.
urn:cts:omar:stoa0179.stoa001.omar:7.36.4#inter trepidationem tumultumque Samnitium praesidium Romanum obviis custodibus caesis ad castra consulis pervadit.
urn:cts:omar:stoa0179.stoa001.omar:7.36.5#aliquantum supererat noctis, iamque in tuto videbantur esse, cum Decius 'macte virtute' inquit, 'milites Romani, este;
urn:cts:omar:stoa0179.stoa001.omar:7.36.6#vestrum iter ac reditum omnia saecula laudibus ferent; sed ad conspiciendam tantam virtutem luce ac die opus est, nec vos digni estis, quos cum tanta gloria in castra reduces silentium ac nox tegat.
urn:cts:omar:stoa0179.stoa001.omar:7.36.7#hic lucem quieti opperiemur.' dictis obtemperatum; atque ubi primum inluxit, praemisso nuntio ad consulem castra ingenti gaudio concitantur, et tessera data incolumes reverti, qui sua corpora pro salute omnium haud dubio periculo obiecissent, pro se quisque obviam effusi laudant, gratulantur, singulos universos servatores suos vocant, dis laudes gratesque agunt, Decium in caelum ferunt.
urn:cts:omar:stoa0179.stoa001.omar:7.36.8#hic Deci castrensis triumphus fuit incedentis per media castra cum armato praesidio coniectis in eum omnium oculis et omni honore tribunum consuli aequantibus.
urn:cts:omar:stoa0179.stoa001.omar:7.36.9#ubi ad praetorium ventum est, consul classico ad contionem convocat orsusque meritas Deci laudes interfante ipso Decio distulit contionem,
urn:cts:omar:stoa0179.stoa001.omar:7.36.10#qui auctor omnia posthabendi, dum occasio in manibus esset, perpulit consulem, ut hostes et nocturno pavore attonitos et circa collem castellatim dissipatos adgrederetur; credere etiam aliquos ad se sequendum emissos per saltum vagari.
urn:cts:omar:stoa0179.stoa001.omar:7.36.11#iussae legiones arma capere egressaeque castris, cum per exploratores notior iam saltus esset, via patentiore ad hostem ducuntur,
urn:cts:omar:stoa0179.stoa001.omar:7.36.12#quem incautum inproviso adortae, cum palati passim Samnitium milites plerique inermes nec coire in unum nec arma capere nec recipere intra vallum se possent, paventem primum in castra conpellunt, deinde castra ipsa turbatis stationibus capiunt. perfertur circa collem clamor fugatque ex suis quemque praesidiis.
urn:cts:omar:stoa0179.stoa001.omar:7.36.13#ita magna pars absenti hosti cessit; quos intra vallum egerat pavor — fuere autem ad triginta milia—omnes caesi, castra direpta.
urn:cts:omar:stoa0179.stoa001.omar:7.37.1#ita rebus gestis consul advocata contione P. Deci non coeptas solum ante, sed cumulatas nova virtute laudes peragit et praeter militaria alia dona aurea corona eum et centum bubus eximioque uno albo opimo auratis cornibus donat.
urn:cts:omar:stoa0179.stoa001.omar:7.37.2#milites, qui in praesidio simul fuerant, duplici frumento in perpetuum, in praesentia singulis bubus privisque binisque tunicis donati. secundum consulis donationem legiones gramineam coronam obsidialem, clamore donum adprobantes, Decio inponunt. altera corona, eiusdem honoris index, a praesidio suo inposita est.
urn:cts:omar:stoa0179.stoa001.omar:7.37.3#his decoratus insignibus bovem eximium Marti immolavit, centum boves militibus dono dedit, qui secum in expeditione fuerant. iisdem militibus legiones libras farris et sextarios vini contulerunt; omniaque ea ingenti alacritate per clamorem militarem, indicem omnium adsensus, gerebantur. Tertia pugna ad Suessulam commissa est,
urn:cts:omar:stoa0179.stoa001.omar:7.37.4#qua fugatus a M. Valerio Samnitium exercitus, omni robore iuventutis domo accito, certamine ultimo fortunam experiri statuit.
urn:cts:omar:stoa0179.stoa001.omar:7.37.5#ab Suessula nuntii trepidi Capuam, inde equites citati ad Valerium consulem opem oratum veniunt.
urn:cts:omar:stoa0179.stoa001.omar:7.37.6#confestim signa mota relictisque inpedimentis et castrorum valido praesidio raptim agitur agmen; nec procul ab hoste locum perexiguum, ut quibus praeter equos ceterorum iumentorum calonumque turba abesset, castris cepit. Samnitium exercitus,
urn:cts:omar:stoa0179.stoa001.omar:7.37.7#velut haud ulla mora pugnae futura esset, aciem instruit; deinde, postquam nemo obvius ibat, infestis signis ad castra hostium succedit.
urn:cts:omar:stoa0179.stoa001.omar:7.37.8#ubi ut militem in vallo vidit missique ab omni parte exploratum, quam in exiguum orbem contracta castra essent,
urn:cts:omar:stoa0179.stoa001.omar:7.37.9#paucitatem inde hostium colligentes, rettulerunt, fremere omnis acies conplendas esse fossas scindendumque vallum et in castra inrumpendum;
urn:cts:omar:stoa0179.stoa001.omar:7.37.10#transactumque ea temeritate bellum foret, ni duces continuissent impetum militum. ceterum, quia multitudo sua commeatibus gravis et prius sedendo ad Suessulam et tum certaminis mora haud procul ab rerum omnium inopia esset, placuit, dum inclusus paveret hostis, frumentatum per agros militem duci:
urn:cts:omar:stoa0179.stoa001.omar:7.37.11#interim quieto Romano, qui expeditus, quantum umeris inter arma geri posset frumenti, secum attulisset, defutura omnia. consul palatos per agros cum vidisset hostes,
urn:cts:omar:stoa0179.stoa001.omar:7.37.12#stationes infrequentes relictas, paucis milites adhortatus ad castra oppugnanda ducit.
urn:cts:omar:stoa0179.stoa001.omar:7.37.13#quae cum primo clamore atque impetu cepisset, pluribus hostium in tentoriis suis quam in portis valloque caesis, signa captiva in unum locum conferri iussit relictisque duabus legionibus custodiae et praesidii causa gravi edicto monitis, ut, donec ipse revertisset, praeda abstinerent, profectus agmine instructo,
urn:cts:omar:stoa0179.stoa001.omar:7.37.14#cum praemissus eques velut indagine dissipatos Samnites ageret, caedem ingentem fecit. nam neque,
urn:cts:omar:stoa0179.stoa001.omar:7.37.15#quo signo coirent inter se, neque, utrum castra peterent an longiorem intenderent fugam, territis constare poterat;
urn:cts:omar:stoa0179.stoa001.omar:7.37.16#tantumque fugae ac formidinis fuit, ut ad quadraginta milia scutorum, nequaquam tot caesis, et signa militaria cum iis, quae in castris capta erant, ad centum septuaginta ad consulem deferrentur.
urn:cts:omar:stoa0179.stoa001.omar:7.37.17#tum in castra hostium reditum ibique omnis praeda militi data.
urn:cts:omar:stoa0179.stoa001.omar:7.38.1#huius certaminis fortuna et Faliscos, cum in indutiis essent, foedus petere ab senatu coegit et Latinos iam exercitibus conparatis ab Romano in Paelignum vertit bellum.
urn:cts:omar:stoa0179.stoa001.omar:7.38.2#neque ita rei gestae fama Italiae se finibus tenuit, sed Carthaginienses quoque legatos gratulatum Romam misere cum coronae aureae dono, quae in Capitolio in Iovis cella poneretur. fuit pondo viginti quinque.
urn:cts:omar:stoa0179.stoa001.omar:7.38.3#consules ambo de Samnitibus triumpharunt sequente Decio insigni cum laude donisque, cum incondito militari ioco haud minus tribuni celebre nomen quam consulum esset.
urn:cts:omar:stoa0179.stoa001.omar:7.38.4#Campanorum deinde Suessulanorumque auditae legationes, precantibusque datum, ut praesidium eo in hiberna mitteretur, quo Samnitium excursiones arcerentur.
urn:cts:omar:stoa0179.stoa001.omar:7.38.5#iam tum minime salubris militari disciplinae Capua instrumento omnium voluptatium delenitos militum animos avertit a memoria patriae inibanturque consilia in hibernis eodem scelere adimendae Campanis Capuae, per quod illi eam antiquis cultoribus ademissent:
urn:cts:omar:stoa0179.stoa001.omar:7.38.6#neque inmerito suum ipsorum exemplum in eos versurum. cur autem potius Campani agrum Italiae uberrimum, dignam agro urbem, qui nec se nec sua tutari possent, quam victor exercitus haberet, qui suo sudore ac sanguine inde Samnites depulisset?
urn:cts:omar:stoa0179.stoa001.omar:7.38.7#an aequum esse, dediticios suos illa fertilitate atque amoenitate perfrui, se militando fessos in pestilenti atque arido circa urbem solo luctari aut in urbe insidentem tabem crescentis in dies faenoris pati?
urn:cts:omar:stoa0179.stoa001.omar:7.38.8#haec agitata occultis coniurationibus necdum vulgata in omnes consilia invenit novus consul C. Marcius Rutilus, cui Campania sorte provincia evenerat, Q. Servilio collega ad urbem relicto.
urn:cts:omar:stoa0179.stoa001.omar:7.38.9#itaque cum omnia ea, sicut gesta erant, per tribunos conperta haberet et aetate et usu doctus, quippe qui iam quartum consul esset dictatorque et censor fuisset, optimum ratus differendo spem, quandocumque vellent, consilii exsequendi militarem impetum frustrari, rumorem dissipat in iisdem oppidis et anno post praesidia hibernatura;
urn:cts:omar:stoa0179.stoa001.omar:7.38.10#divisa enim erant per Campaniae urbes, manaverantque a Capua consilia in exercitum omnem. eo laxamento cogitationibus dato quievit in praesentia seditio.
urn:cts:omar:stoa0179.stoa001.omar:7.39.1#consul educto in aestiva milite, dum quietos Samnites habebat, exercitum purgare missionibus turbulentorum hominum instituit, aliis emerita dicendo stipendia esse, alios graves iam aetate aut viribus parum validos.
urn:cts:omar:stoa0179.stoa001.omar:7.39.2#quidam in commeatus mittebantur, singuli primo, deinde et cohortes quaedam, quia procul ab domo ac rebus suis hibernassent; per speciem etiam militarium usuum, cum alii alio mitterentur, magna pars ablegati.
urn:cts:omar:stoa0179.stoa001.omar:7.39.3#quam multitudinem consul alter Romae praetorque alias ex aliis fingendo moras retinebat.
urn:cts:omar:stoa0179.stoa001.omar:7.39.4#et primo quidem ignari ludificationis minime inviti domos revisebant; postquam neque reverti ad signa primos nec ferme alium, quam qui in Campania hibernassent, praecipueque ex his seditionis auctores mitti viderunt, primum admiratio, deinde haud dubius timor incessit animos consilia sua emanasse:
urn:cts:omar:stoa0179.stoa001.omar:7.39.5#iam quaestiones, iam indicia, iam occulta singulorum supplicia inpotensque et crudele consulum ac patrum in se regnum passuros.
urn:cts:omar:stoa0179.stoa001.omar:7.39.6#haec qui in castris erant occultis sermonibus serunt, nervos coniurationis exsectos arte consulis cernentes.
urn:cts:omar:stoa0179.stoa001.omar:7.39.7#cohors una, cum haud procul Anxure esset, ad Lautulas saltu angusto inter mare ac montis consedit ad excipiendos, quos consul aliis atque aliis, ut ante dictum est, causis mittebat.
urn:cts:omar:stoa0179.stoa001.omar:7.39.8#iam valida admodum numero manus erat, nec quicquam ad iusti exercitus formam praeter ducem deerat. inconpositi itaque praedantes in agrum Albanum perveniunt et sub iugo Albae Longae castra vallo cingunt.
urn:cts:omar:stoa0179.stoa001.omar:7.39.9#perfecto inde opere reliquum diei de imperatore sumendo sententiis decertant, nulli ex praesentibus satis fidentes:
urn:cts:omar:stoa0179.stoa001.omar:7.39.10#quem autem ab Roma posse exciri? quem patrum aut plebis esse, qui aut se tanto periculo sciens offerat, aut cui ex iniuria insanientis exercitus causa recte committatur?
urn:cts:omar:stoa0179.stoa001.omar:7.39.11#postero die cum eadem deliberatio teneret, ex praedatoribus vagis quidam conpertum attulerunt T. Quinctium in Tusculano agrum colere, urbis honorumque inmemorem.
urn:cts:omar:stoa0179.stoa001.omar:7.39.12#patriciae hic vir gentis erat, cui cum militiae magna cum gloria actae finem pes alter ex vulnere claudus fecisset, ruri agere vitam procul ambitione ac foro constituit.
urn:cts:omar:stoa0179.stoa001.omar:7.39.13#nomine audito extemplo agnovere virum et, quod bene verteret, acciri iusserunt. sed parum spei erat voluntate quicquam facturum;
urn:cts:omar:stoa0179.stoa001.omar:7.39.14#vim adhiberi ac metum placuit. itaque silentio noctis cum tectum villae qui ad id missi erant intrassent, somno gravem Quinctium oppressum, nihil medium, aut imperium atque honorem aut, ubi restitaret, mortem, ni sequeretur, denuntiantes, in castra pertraxerunt.
urn:cts:omar:stoa0179.stoa001.omar:7.39.15#imperator extemplo adveniens appellatus, insigniaque honoris exterrito subitae rei miraculo deferunt et ad urbem ducere iubent.
urn:cts:omar:stoa0179.stoa001.omar:7.39.16#suo magis inde impetu quam consilio ducis convulsis signis infesto agmine ad lapidem octavum viae, quae nunc Appia est, perveniunt;
urn:cts:omar:stoa0179.stoa001.omar:7.39.17#issentque confestim ad urbem, ni venire contra exercitum dictatoremque adversus se M. Valerium Corvum dictum audissent et magistrum equitum L. Aemilium Mamercinum.
urn:cts:omar:stoa0179.stoa001.omar:7.40.1#ubi primum in conspectum ventum est et arma signaque agnovere, extemplo omnibus memoria patriae iras permulsit.
urn:cts:omar:stoa0179.stoa001.omar:7.40.2#nondum erant tam fortes ad sanguinem civilem nec praeter externa noverant bella, ultimaque rabies secessio ab suis habebatur; itaque iam duces, iam milites utrimque congressus quaerere ac conloquia:
urn:cts:omar:stoa0179.stoa001.omar:7.40.3#Quinctius, quem armorum etiam pro patria satietas teneret, nedum adversus patriam, Corvinus, omnes caritate cives, praecipue milites et ante alios suum exercitum, complexus. is ad conloquium processit.
urn:cts:omar:stoa0179.stoa001.omar:7.40.4#cognito ei extemplo haud minore ab adversariis verecundia quam ab suis silentium datum. 'Deos' inquit 'inmortales, milites, vestros publicos meosque ab urbe proficiscens ita adoravi veniamque supplex poposci, ut mihi de vobis concordiae partae gloriam, non victoriam darent.
urn:cts:omar:stoa0179.stoa001.omar:7.40.5#satis fuit eritque, unde belli decus pariatur; hinc pax petenda est. quod deos inmortales inter nuncupanda vota expoqosci, eius me conpotem voti vos facere potestis,
urn:cts:omar:stoa0179.stoa001.omar:7.40.6#si meminisse vultis non vos in Samnio nec in Volscis, sed in Romano solo castra habere, si illos colles, quos cernitis, patriae vestrae esse, si hunc exercitum civium vestrorum, si me consulem vestrum, cuius ductu auspicioque priore anno bis legiones Samnitium fudistis, bis castra vi cepistis.
urn:cts:omar:stoa0179.stoa001.omar:7.40.7#ego sum M. Valerius Corvus, milites, cuius vos nobilitatem beneficiis erga vos, non iniuriis sensistis, nullius superbae in vos legis, nullius crudelis senatus consulti auctor, in omnibus meis imperiis in me severior quam in vos.
urn:cts:omar:stoa0179.stoa001.omar:7.40.8#ac si cui genus, si cui sua virtus, si cui etiam maiestas, si cui honores subdere spiritus potuerunt, iis eram natus, id specimen mei dederam, ea aetate consulatum adeptus eram, ut potuerim tris et viginti annos natus consul patribus quoque ferox esse, non solum plebi.
urn:cts:omar:stoa0179.stoa001.omar:7.40.9#quod meum factum dictumve consulis gravius quam tribuni audistis? eodem tenore duo insequentes consulatus gessi, eodem haec imperiosa dictatura geretur ut, neque in hos meos et patriae meae milites mitior quam in vos—horreo dicere—hostes ero.
urn:cts:omar:stoa0179.stoa001.omar:7.40.10#vos prius in me strinxeritis ferrum quam in vos ego; istinc signa canent, istinc clamor prius incipiet atque impetus, si dimicandum est.
urn:cts:omar:stoa0179.stoa001.omar:7.40.11#inducite in animum, quod non induxerunt patres avique vestri, non illi, qui in Sacrum montem secesserunt, non hi, qui postea Aventinum insederunt. expectate,
urn:cts:omar:stoa0179.stoa001.omar:7.40.12#dum vobis singulis, ut olim Coriolano, matres coniugesque crinibus passis obviae ab urbe veniant! tum Volscorum legiones, quia Romanum habebant ducem, quieverunt; vos, Romanus exercitus, ne destiteritis inpio bello!
urn:cts:omar:stoa0179.stoa001.omar:7.40.13#T. Quincti, quocumque istic loco seu volens seu invitus constitisti, si dimicandum erit, tum tu in novissimos te recipito; fugeris etiam honestius tergumque civi dederis quam pugnaveris contra patriam;
urn:cts:omar:stoa0179.stoa001.omar:7.40.14#nunc ad pacificandum bene atque honeste inter primos stabis et conloquii huius salutaris interpres fueris. postulate aequa et ferte; quamquam vel iniquis standum est potius quam inpias inter nos conseramus manus.' T. Quinctius plenus lacrimarum ad suos versus '
urn:cts:omar:stoa0179.stoa001.omar:7.40.15#me quoque' inquit, 'milites, si quis usus mei est, meliorem pacis quam belli habetis ducem.
urn:cts:omar:stoa0179.stoa001.omar:7.40.16#non enim illa modo Volscus aut Samnis, sed Romanus verba fecit, vester consul, vester imperator, milites, cuius auspicia pro vobis experti nolite adversus vos velle experiri. qui pugnarent vobiscum infestius,
urn:cts:omar:stoa0179.stoa001.omar:7.40.17#et alios duces senatus habuit; qui maxime vobis, suis militibus, parceret, cui plurimum vos, imperatori vestro, crederetis, eum elegit.
urn:cts:omar:stoa0179.stoa001.omar:7.40.18#pacem etiam qui vincere possunt volunt; quid nos velle oportet?
urn:cts:omar:stoa0179.stoa001.omar:7.40.19#quin omissis ira et spe, fallacibus auctoribus, nos ipsos nostraque omnia cognitae permittimus fidei?'
urn:cts:omar:stoa0179.stoa001.omar:7.41.1#adprobantibus clamore cunctis T. Quinctius ante signa progressus in potestate dictatoris milites fore dixit; oravit, ut causam miserorum civium susciperet susceptamque eadem fide, qua rem publicam administrare solitus esset, tueretur.
urn:cts:omar:stoa0179.stoa001.omar:7.41.2#sibi se privatim nihil cavere; nolle alibi quam in innocentia spem habere; militibus cavendum, quod apud patres semel plebi, iterum legionibus cautum sit, ne fraudi secessio esset.
urn:cts:omar:stoa0179.stoa001.omar:7.41.3#Quinctio conlaudato ceteris bonum animum habere iussis dictator equo citato ad urbem revectus auctoribus patribus tulit ad populum in luco Petelino, ne cui militum fraudi secessio esset; oravit etiam bona venia Quirites, ne quis eam rem ioco seriove cuiquam exprobraret.
urn:cts:omar:stoa0179.stoa001.omar:7.41.4#lex quoque sacrata militaris lata est, ne cuius militis scripti nomen nisi ipso volente deleretur; additumque legi, ne quis, ubi ordinum ductor fuisset, postea tribunus militum esset.
urn:cts:omar:stoa0179.stoa001.omar:7.41.5#id propter P. Salonium postulatum est ab coniuratis, qui alternis prope annis et tribunus militum et primus centurio erat, quem nunc primi pili appellant.
urn:cts:omar:stoa0179.stoa001.omar:7.41.6#huic infensi milites erant, quod semper adversatus novis consiliis fuisset et, ne particeps eorum esset, qui ab Lautulis fugisset.
urn:cts:omar:stoa0179.stoa001.omar:7.41.7#itaque cum hoc unum propter Salonium ab senatu non impetraretur, tum Salonius obtestatus patres conscriptos, ne suum honorem pluris quam concordiam civitatis aestimarent, perpulit, ut id quoque ferretur. aeque inpotens postulatum fuit,
urn:cts:omar:stoa0179.stoa001.omar:7.41.8#ut de stipendio equitur—merebant autem triplex ea tempestate—aera demerentur, quod adversati coniurationi fuissent.
urn:cts:omar:stoa0179.stoa001.omar:7.42.1#praeter haec invenio apud quosdam L. Genucium tribunum plebis tulisse ad plebem, ne faenerare liceret;
urn:cts:omar:stoa0179.stoa001.omar:7.42.2#item aliis plebi scitis cautum, ne quis eundem magistratum intra decem annos caperet neu duos magistratus uno anno gereret utique liceret consules ambos plebeios creari. quae si omnia concessa sunt plebi, apparet haud parvas vires defectionem habuisse.
urn:cts:omar:stoa0179.stoa001.omar:7.42.3#aliis annalibus proditum est neque dictatorem Valerium dictum, sed per consules omnem rem actam, neque antequam Romam veniretur, sed Romae eam multitudinem coniuratorum ad arma consternatam esse
urn:cts:omar:stoa0179.stoa001.omar:7.42.4#nec in T. Quincti villam, sed in aedis C. Manli nocte impetum factum eumque a coniuratis conprehensum, ut dux fieret;
urn:cts:omar:stoa0179.stoa001.omar:7.42.5#inde ad quartum lapidem profectos loco munito consedisse, nec ab ducibus mentionem concordiae ortam, sed repente, cum in aciem armati exercitus processissent,
urn:cts:omar:stoa0179.stoa001.omar:7.42.6#salutationem factam, et permixtos dextras iungere ac conplecti inter se lacrimantes milites coepisse coactosque consules, cum viderent aversos a dimicatione militum animos, rettulisse ad patres de concordia reconcilianda.
urn:cts:omar:stoa0179.stoa001.omar:7.42.7#adeo nihil praeterquam seditionem fuisse eamque conpositam inter antiquos rerum auctores constat. et huius fama seditionis
urn:cts:omar:stoa0179.stoa001.omar:7.42.8#et susceptum cum Samnitibus grave bellum aliquot populos ab Romana societate avertit, et praeter Latinorum infidum iam diu foedus Privernates etiam Norbam atque Setiam, finitimas colonias Romanas, incursione subita depopulati sunt.
urn:cts:omar:stoa0179.stoa001.omar:8.1.1#iam consules erant C. Plautius iterum, L. Aemilius Mamercinus, cum Setini Norbanique Romam nuntii defectionis Privernatium cum querimoniis acceptae cladis venerunt.
urn:cts:omar:stoa0179.stoa001.omar:8.1.2#Volscorum item exercitum duce Antiati populo consedisse ad Satricum adlatum est. utrumque bellum Plautio sorte evenit.
urn:cts:omar:stoa0179.stoa001.omar:8.1.3#prius ad Privernum profectus extemplo acie conflixit. haud magno certamine devicti hostes; oppidum captum redditumque Privernatibus praesidio valido inposito; agri partes duae ademptae.
urn:cts:omar:stoa0179.stoa001.omar:8.1.4#inde victor exercitus Satricum contra Antiatis ductus. ibi magna utrimque caede atrox proelium fuit; et cum tempestas eos neutro inclinata spe dimicantes diremisset, Romani, nihil eo certamine tam ambiguo fessi, in posterum diem proelium parant. Volscis recensentibus,
urn:cts:omar:stoa0179.stoa001.omar:8.1.5#quos viros in acie amisissent, haudquaquam idem animus ad iterandum periculum fuit; nocte pro victis Antium agmine trepido sauciis ac parte inpedimentorum relicta abierunt.
urn:cts:omar:stoa0179.stoa001.omar:8.1.6#armorum magna vis cum inter caesa hostium corpora tum in castris inventa est. ea Luae matri dare se consul dixit finesque hostium usque ad oram maritumam est depopulatus.
urn:cts:omar:stoa0179.stoa001.omar:8.1.7#alteri consuli Aemilio ingresso Sabellum agrum non castra Samnitium, non legiones usquam oppositae. ferro ignique vastantem agros legati Samnitium pacem orantes adeunt;
urn:cts:omar:stoa0179.stoa001.omar:8.1.8#a quo reiecti ad senatum potestate facta dicendi positis ferocibus animis pacem sibi ab Romanis bellique ius adversus Sidicinos petierunt: quae se eo iustius petere,
urn:cts:omar:stoa0179.stoa001.omar:8.1.9#quod et in amicitiam populi Romani secundis suis rebus, non adversis, ut Campani, venissent et adversus Sidicinos sumerent arma, suos semper hostes, populi Romani numquam amicos,
urn:cts:omar:stoa0179.stoa001.omar:8.1.10#qui nec, ut Samnites, in pace amicitiam nec, ut Campani, auxilium in bello petissent, nec in fide populi Romani nec in dicione essent.
urn:cts:omar:stoa0179.stoa001.omar:8.2.1#cum de postulatis Samnitium T. Aemilius praetor senatum consuluisset reddendumque iis foedus patres censuissent, praetor Samnitibus respondit:
urn:cts:omar:stoa0179.stoa001.omar:8.2.2#nec, quo minus perpetua cum eis amicitia esset, per populum Romanum stetisse, nec contradici, quin, quoniam ipsos belli culpa sua contracti taedium ceperit, amicitia de integro reconcilietur;
urn:cts:omar:stoa0179.stoa001.omar:8.2.3#quod ad Sidicinos attineat, nihil intercedi, quo minus Samniti populo pacis bellique liberum arbitrium sit.
urn:cts:omar:stoa0179.stoa001.omar:8.2.4#foedere icto cum domum revertissent, extemplo inde exercitus Romanus deductus annuo stipendio et trium mensum frumento accepto, quod pepigerat consul, ut tempus indutiis daret, quoad legati redissent. Samnites copiis iisdem,
urn:cts:omar:stoa0179.stoa001.omar:8.2.5#quibus usi adversus Romanum bellum fuerant, contra Sidicinos profecti haud in dubia spe erant mature urbis hostium potiundae;
urn:cts:omar:stoa0179.stoa001.omar:8.2.6#tum ab Sidicinis deditio prius ad Romanos coepta fieri est; dein, postquam patres ut seram eam ultimaque tandem necessitate expressam aspernabantur, ad Latinos iam sua sponte in arma motos facta est.
urn:cts:omar:stoa0179.stoa001.omar:8.2.7#ne Campani quidem—adeo iniuriae Samnitium quam beneficii Romanorum memoria praesentior erat—his se armis abstinuere.
urn:cts:omar:stoa0179.stoa001.omar:8.2.8#ex his tot populis unus ingens exercitus duce Latino fines Samnitium ingressus plus populationibus quam proeliis cladium fecit; et quamquam superiores certaminibus Latini erant, haud inviti, ne saepius dimicandum foret, agro hostium excessere.
urn:cts:omar:stoa0179.stoa001.omar:8.2.9#id spatium Samnitibus datum est Romam legatos mittendi; qui cum adissent senatum, conquesti eadem se foederatos pati, quae hostes essent passi, precibus infimis petiere,
urn:cts:omar:stoa0179.stoa001.omar:8.2.10#ut satis ducerent Romani victoriam quam Samnitibus ex Campano Sidicinoque hoste eripuisse, ne vinci etiam se ab ignavissimis populis sinerent;
urn:cts:omar:stoa0179.stoa001.omar:8.2.11#Latinos Campanosque, si sub dicione populi Romani essent, pro imperio arcerent Samniti agro, sin imperium abnuerent, armis coercerent.
urn:cts:omar:stoa0179.stoa001.omar:8.2.12#adversus haec responsum anceps datum, quia fateri pigebat in potestate sua Latinos iam non esse timebantque, ne arcendo abalienarent:
urn:cts:omar:stoa0179.stoa001.omar:8.2.13#Campanorum aliam condicionem esse, qui non foedere, sed per deditionem in fidem venissent; itaque Campanos, seu velint seu nolint, quieturos; in foedere Latino nihil esse, quo bellare, cum quibus ipsi velint, prohibeantur.
urn:cts:omar:stoa0179.stoa001.omar:8.3.1#quod responsum sicut dubios Samnites, quidnam facturum Romanum censerent, dimisit, ita Campanos metu abalienavit, Latinos, velut nihil iam non concedentibus Romanis, ferociores fecit.
urn:cts:omar:stoa0179.stoa001.omar:8.3.2#itaque per speciem adversus Samnites belli parandi crebra concilia indicentes omnibus consultationibus inter se principes occulte Romanum coquebant bellum. huic quoque adversus servatores suos bello Campanus aderat.
urn:cts:omar:stoa0179.stoa001.omar:8.3.3#sed quamquam omnia de industria celabantur—priusquam moverentur Romani, tolli ab tergo Samnitem hostem volebant—, tamen per quosdam privatis hospitiis necessitudinibusque coniunctos indicia coniurationis eius Romam emanarunt;
urn:cts:omar:stoa0179.stoa001.omar:8.3.4#iussisque ante tempus consulibus abdicare se magistratu, quo maturius novi consules adversus tantam molem belli crearentur, religio incessit ab eis, quorum inminutum imperium esset, comitia haberi.
urn:cts:omar:stoa0179.stoa001.omar:8.3.5#itaque interregnum initum. duo interreges fuere, M. Valerius ac M. Fabius; is creavit consules T. Manlium Torquatum tertium, P. Decium Murem.
urn:cts:omar:stoa0179.stoa001.omar:8.3.6#eo anno Alexandrum, Epiri regem, in Italiam classem appulisse constat; quod bellum, si prima satis prospera fuissent, haud dubie ad Romanos pervenisset. eadem aetas rerum magni Alexandri est,
urn:cts:omar:stoa0179.stoa001.omar:8.3.7#quem sorore huius ortum in alio tractu orbis, invictum bellis, iuvenem fortuna morbo extinxit.
urn:cts:omar:stoa0179.stoa001.omar:8.3.8#ceterum Romani, etsi defectio sociorum nominisque Latini haud dubia erat, tamen, tamquam de Samnitibus, non de se curam agerent, decem principes Latinorum Romam evocaverunt, quibus imperarent, quae vellent.
urn:cts:omar:stoa0179.stoa001.omar:8.3.9#praetores tum duos Latium habebat, L. Annium Setinum et L. Numisium Cerceiensem, ambo ex coloniis Romanis, per quos praeter Signiam Velitrasque, et ipsas colonias Romanas, Volsci etiam exciti ad arma erant;
urn:cts:omar:stoa0179.stoa001.omar:8.3.10#eos nominatim evocari placuit. haud cuiquam dubium erat, super qua re accirentur; itaque concilio prius habito praetores, quam Romam proficiscerentur, evocatos se ab senatu docent Romano, et quae actum iri secum credant, quidnam ad ea responderi placeat, referunt.
urn:cts:omar:stoa0179.stoa001.omar:8.4.1#cum aliud alii censerent, tum Annius: 'quamquam j ipse ego rettuli, quid responderi placeret, tamen magis ad summam rerum nostrarum pertinere arbitror, quid agendum nobis, quam quid loquendum sit. facile erit explicatis consiliis accommodare rebus verba.
urn:cts:omar:stoa0179.stoa001.omar:8.4.2#nam si etiam nunc sub umbra foederis aequi servitutem pati possumus, quid abest, quin proditis Sidicinis non Romanorum solum sed Samnitium quoque dicto pareamus respondeamusque Romanis nos, ubi innuerint, posituros arma?
urn:cts:omar:stoa0179.stoa001.omar:8.4.3#sin autem tandem libertatis desiderium remordet animos, si foedus sociale est, si societas aequatio iuris est, consanguineos nos Romanorumn esse, quod olim pudebat, nunc gloriari licet, si socialis illis exercitus is est, quo adiuncto duplicent vires suas, quem secernere ab se consilia bellis propriis ponendis sumendisque nolint, cur non omnia aequantur?
urn:cts:omar:stoa0179.stoa001.omar:8.4.4#cur non alter ab Latinis consul datur? ubi pars virium, ibi et imperii pars esto.
urn:cts:omar:stoa0179.stoa001.omar:8.4.5#est quidem nobis hoc per se haud nimis amplum, quippe concedentibus Romam caput Latio esse;
urn:cts:omar:stoa0179.stoa001.omar:8.4.6#sed ut amplum videri posset, diuturna patientia fecimus. atqui si quando umquam consociandi imperii, usurpandae libertatis tempus optastis, en hoc tempus adest et virtute vestra et deum benignitate vobis datum.
urn:cts:omar:stoa0179.stoa001.omar:8.4.7#temptastis patientiam negando militem. quis dubitat exarsisse eos, cum plus ducentorum annorum morem solveremus? pertulerunt tamen hunc dolorem.
urn:cts:omar:stoa0179.stoa001.omar:8.4.8#bellum nostro nomine cuin Paelignis gessimus; qui ne nostrorum quidem finium nobis per nos tuendorum ius antea dabant, nihil intercesserunt. Sidicinos in fidem receptos,
urn:cts:omar:stoa0179.stoa001.omar:8.4.9#Campanos ab se ad nos descisse, exercitus nos parare adversus Samnites, foederatos suos, audierunt nec moverunt se ab urbe.
urn:cts:omar:stoa0179.stoa001.omar:8.4.10#unde haec illis tanta modestia nisi a conscientia virium et nostrarum et suarum? idoneos auctores habeo querentibus de nobis Samnitibus ita responsum ab senatu Romano esse, ut facile appareret, ne ipsos quidem iam postulare, ut Latium sub Romano imperio sit. usurpate modo postulando quod illi vobis taciti concedunt.
urn:cts:omar:stoa0179.stoa001.omar:8.4.11#si quem hoc metus dicere prohibet, en ego ipse audiente non populo Romano modo senatuque, sed Iove ipso, qui Capitolium incolit, profiteor me dicturum, ut, si nos in foedere ac societate esse velint, consulem alterum ab nobis senatusque partem accipiant.'
urn:cts:omar:stoa0179.stoa001.omar:8.4.12#haec ferociter non suadenti solum, sed pollicenti clamore et adsensu omnes permiserunt, ut ageret diceretque, quae e re publica nominis Latini fideque sua viderentur.
urn:cts:omar:stoa0179.stoa001.omar:8.5.1#ubi est Romam ventum, in Capitolio eis senatus datus est. ibi cum T. Manlius consul egisset cum eis ex auctoritate patrum,
urn:cts:omar:stoa0179.stoa001.omar:8.5.2#ne Samnitibus foederatis bellum inferrent, Annius, tamquam victor armis Capitolium cepisset, non legatus iure gentium tutus loqueretur: '
urn:cts:omar:stoa0179.stoa001.omar:8.5.3#tempus erat' inquit, 'T. Manli vosque patres conscripti, tandem iam vos nobiscum nihil pro imperio agere, cum florentissimum deum benignitate nunc Latium armis virisque, Samnitibus bello victis, Sidicinis Campanisque sociis, nunc etiam Volscis adiunctis, videretis, colonias quoque vestras Latinum Romano praetulisse imperium.
urn:cts:omar:stoa0179.stoa001.omar:8.5.4#sed quoniam vos, regno inpotenti finem ut inponatis, non inducitis in animum, nos, quamquam armis possumus adserere Latium in libertatem, consanguinitati tamen hoc dabimus, ut condiciones pacis feramus aequas utrisque, quoniam vires quoque aequari dis inmortalibus placuit.
urn:cts:omar:stoa0179.stoa001.omar:8.5.5#consulem alterum Roma, alterum ex Latio creari oportet, senatus partem aequam ex utraque gente esse, unum populum, unam rem publicam fieri;
urn:cts:omar:stoa0179.stoa001.omar:8.5.6#et ut imperii eadem sedes sit idemque omnibus nomen, quoniam ab altera utra parte concedi necesse est, quod utrisque bene vertat, sit haec sane patria potior, et Romani omnes vocemur.' forte ita accidit,
urn:cts:omar:stoa0179.stoa001.omar:8.5.7#ut parem ferociae huius et Romani consulem T. Manlium haberent, qui adeo non tenuit iram, ut, si tanta dementia patres conscriptos cepisset, ut ab Setino homine leges acciperent, gladio cinctum in senatum venturum se esse palam diceret et, quemcumque in curia Latinum vidisset, sua manu interempturum.
urn:cts:omar:stoa0179.stoa001.omar:8.5.8#et conversus ad simulacrum Iouis 'audi, Iuppiter, haec scelera' inquit; 'audite, Ius Fasque. peregrinos consules et peregrinum senatum in tuo, Iuppiter, augurato templo captus ipse atque oppressus visurus es?
urn:cts:omar:stoa0179.stoa001.omar:8.5.9#haecine foedera Tullus, Romanus rex, cum Albanis, patribus vestris, Latini, haec L. Tarquinius vobiscum postea fecit?
urn:cts:omar:stoa0179.stoa001.omar:8.5.10#non venit in mentem pugna apud Regillum lacum? adeo et cladium veterum vestrarum et beneficiorum nostrorum ergo vos obliti estis?'
urn:cts:omar:stoa0179.stoa001.omar:8.6.1#cum consulis vocem subsecuta patrum indignatio esset, proditur memoriae adversus crebram inplorationem deum, quos testes foederum saepius invocabant consules, vocem Anni spernentis numina Iovis Romani auditam.
urn:cts:omar:stoa0179.stoa001.omar:8.6.2#certe, cum commotus ira se a vestibulo templi citato gradu proriperet, lapsus per gradus capite graviter offenso inpactus imo ita est saxo, ut sopiretur.
urn:cts:omar:stoa0179.stoa001.omar:8.6.3#exanimatum auctores quoniam non omnes sunt, mihi quoque in incerto relictum sit, sicut inter foederum ruptorum testationem ingenti fragore caeli procellam effusam; nam et vera esse et apte ad repraesentandam iram deum ficta possunt.
urn:cts:omar:stoa0179.stoa001.omar:8.6.4#Torquatus missus ab senatu ad dimittendos legatos cum iacentem Annium vidisset, exclamat, ita ut populo patribusque audita vox pariter sit: 'bene habet; di pium movere bellum.
urn:cts:omar:stoa0179.stoa001.omar:8.6.5#est caeleste numen; es, magne Iuppiter; haud frustra te patrem deum hominumque hac sede sacravimus.
urn:cts:omar:stoa0179.stoa001.omar:8.6.6#quid cessatis, Quirites vosque patres conscripti, arma capere deis ducibus? sic stratas legiones Latinorum dabo, quem ad modum legatum iacentem videtis.'
urn:cts:omar:stoa0179.stoa001.omar:8.6.7#adsensu populi excepta vox consulis tantum ardoris animis fecit, ut legatos proficiscentes cura magistratuum magis, qui iussu consulis prosequebantur, quam ius gentium ab ira impetuque hominum tegeret. consensit et senatus bellum;
urn:cts:omar:stoa0179.stoa001.omar:8.6.8#consulesque duobus scriptis exercitibus per Marsos Paelignosque profecti adiuncto Samnitium exercitu ad Capuam, quo iam Latini sociique convenerant, castra locant.
urn:cts:omar:stoa0179.stoa001.omar:8.6.9#ibi in quiete utrique consuli eadem dicitur visa species viri maioris quam pro humano habitu augustiorisque, dicentis ex una acie imperatorem, ex altera exercitum deis Manibus matrique Terrae deberi.
urn:cts:omar:stoa0179.stoa001.omar:8.6.10#utrius exercitus imperator legiones hostium superque eas se devovisset, eius populi partisque victoriam fore.
urn:cts:omar:stoa0179.stoa001.omar:8.6.11#hos ubi nocturnos visus inter se consules contulerunt, placuit averruncandae deum irae victimas caedi, simul ut, si extis eadem, quae in somnio visa fuerant, portenderentur, alteruter consulum fata inpleret.
urn:cts:omar:stoa0179.stoa001.omar:8.6.12#ubi responsa haruspicum insidenti iam animo tacitae religioni congruerunt, tum adhibitis legatis tribunisque et imperiis deum propalam expositis, ne mors voluntaria consulis exercitum in acie terreret,
urn:cts:omar:stoa0179.stoa001.omar:8.6.13#conparant inter se, ut, ab utra parte cedere Romanus exercitus coepisset, inde se consul devoveret pro populo Romano Quiritibusque.
urn:cts:omar:stoa0179.stoa001.omar:8.6.14#agitatum etiam in consilio est, ut, si quando umquam severo ullum imperio bellum administratum esset, tunc utique disciplina militaris ad priscos redigeretur mores.
urn:cts:omar:stoa0179.stoa001.omar:8.6.15#curam acuebat, quod adversus Latinos bellandum erat, lingua, moribus, armorum genere, institutis ante omnia militaribus congruentes: milites militibus, centurionibus centuriones, tribuni tribunis conpares collegaeque iisdem praesidiis, saepe iisdem manipulis permixti fuerant.
urn:cts:omar:stoa0179.stoa001.omar:8.6.16#per haec ne quo errore milites caperentur, edicunt consules, ne quis extra ordinem in hostem pugnaret.
urn:cts:omar:stoa0179.stoa001.omar:8.7.1#forte inter ceteros turmarum praefectos, qui exploratum in omnes partes dimissi erant, T. Manlius consulis filius super castra hostium cum suis turmalibus evasit, ita ut vix teli iactu ab statione proxima abesset.
urn:cts:omar:stoa0179.stoa001.omar:8.7.2#ibi Tusculani erant equites; praeerat Geminus Maecius, vir cum genere inter suos tum factis clarus.
urn:cts:omar:stoa0179.stoa001.omar:8.7.3#is ubi Romanos equites insignemque inter eos praecedentem consulis filium—nam omnes inter se, utique inlustres viri, noti erant—
urn:cts:omar:stoa0179.stoa001.omar:8.7.4#cognovit, 'unane' ait 'turma, Romani, cum Latinis sociisque bellum gesturi estis?
urn:cts:omar:stoa0179.stoa001.omar:8.7.5#quid interea consules, quid duo exercitus consulares agent?' 'aderunt in tempore' Manlius inquit, 'et cum illis aderit Iuppiter ipse, foederum a vobis violatorum testis, qui plus potest polletque.
urn:cts:omar:stoa0179.stoa001.omar:8.7.6#si ad Regillum lacum ad satietatem vestram pugnavimus, hic quoque efficiemus profecto, ne nimis acies vobis et conlata signa nobiscum cordi sint.'
urn:cts:omar:stoa0179.stoa001.omar:8.7.7#ad ea Geminus paulum ab suis equo provectus: 'visne igitur, dum dies ista venit, qua magno conatu exercitus moveatis, interea tu ipse congredi mecum, ut nostro duorum iam hinc eventu cernatur, quantum eques Latinus Romano praestet?'
urn:cts:omar:stoa0179.stoa001.omar:8.7.8#mouet ferocem animum iuvenis seu ira seu detractandi certaminis pudor seu inexsuperabilis vis fati. oblitus itaque imperii patrii consulumque edicti praeceps ad id certamen agitur, quo vinceret an vinceretur haud multum interesset.
urn:cts:omar:stoa0179.stoa001.omar:8.7.9#equitibus ceteris velut ad spectaculum summotis spatio, quod vacui interiacebat campi, adversos concitant equos; et cum infestis cuspidibus concurrissent, Manli cuspis super galeam hostis, Maeci trans cervicem equi elapsa est.
urn:cts:omar:stoa0179.stoa001.omar:8.7.10#circumactis deinde equis cum prior ad iterandum ictum Manlius consurrexisset, spiculum inter aures equi fixit. ad cuius vulneris sensum cum equus prioribus pedibus erectis magna vi caput quateret,
urn:cts:omar:stoa0179.stoa001.omar:8.7.11#excussit equitem, quem cuspide parmaque innixum attollentem se ab gravi casu Manlius ab iugulo, ita ut per costas ferrum emineret, terrae adfixit;
urn:cts:omar:stoa0179.stoa001.omar:8.7.12#spoliisque lectis ad suos revectus cum ovante gaudio turma in castra atque inde ad praetorium ad patrem tendit, ignarus fati futurique, laus an poena merita esset. 'ut me omnes' inquit,
urn:cts:omar:stoa0179.stoa001.omar:8.7.13#'pater, tuo sanguine ortum vere ferrent, provocatus equestria haec spolia capta ex hoste caeso porto.'
urn:cts:omar:stoa0179.stoa001.omar:8.7.14#quod ubi audivit consul, extemplo filium aversatus contionem classico advocari iussit. quae ubi frequens convenit,
urn:cts:omar:stoa0179.stoa001.omar:8.7.15#'quandoque' inquit 'tu, T. Manli, neque imperium consulare neque maiestatem patriam veritus adversus edictum nostrum extra ordinem in hostem pugnasti et,
urn:cts:omar:stoa0179.stoa001.omar:8.7.16#quantum in te fuit, disciplinam militarem, qua stetit ad hane diem Romana res, solvisti meque in eam necessitatem adduxisti, ut aut rei publicae mihi aut mei meorumque obliviscendum sit,
urn:cts:omar:stoa0179.stoa001.omar:8.7.17#nos potius nostro delicto plectemur, quam res publica tanto suo damno nostra peccata luat. triste exemplum, sed in posterum salubre iuventuti erimus.
urn:cts:omar:stoa0179.stoa001.omar:8.7.18#me quidem cum ingenita caritas liberum tum specimen istud virtutis deceptum vana imagine decoris in te movet;
urn:cts:omar:stoa0179.stoa001.omar:8.7.19#sed cum aut morte tua sancienda sint consulum imperia aut inpunitate in perpetuum abroganda, ne te quidem, si quid in te nostri sanguinis est, recusare censeam, quin disciplinam militarem culpa tua prolapsam poena restituas.
urn:cts:omar:stoa0179.stoa001.omar:8.7.20#i, lictor, deliga ad palum.' exanimati omnes tam atroci imperio nec aliter quam in se quisque destrictam cernentes securem, metu magis quam modestia quievere.
urn:cts:omar:stoa0179.stoa001.omar:8.7.21#itaque velut demerso ab admiratione animo cum silentio defixi stetissent, repente, postquam cervice caesa fusus est cruor, tam libero conquestu coortae voces sunt, ut neque lamentis neque execrationibus parceretur,
urn:cts:omar:stoa0179.stoa001.omar:8.7.22#spoliisque contectum iuvenis corpus, quantum militaribus studiis funus ullum concelebrari potest, structo extra vallum rogo cremaretur Manlianaque imperia non in praesentia modo horrenda, sed exempli etiam tristis in posterum essent.
urn:cts:omar:stoa0179.stoa001.omar:8.8.1#fecit tamen atrocitas poenae oboedientiorem duci militem, et praeterquam quod custodiae vigiliaeque et ordo stationum intentioris ubique curae erant, in ultimo etiam certamine, cum descensum in aciem est, ea severitas profuit.
urn:cts:omar:stoa0179.stoa001.omar:8.8.2#fuit autem civili maxime bello pugna similis; adeo nihil apud Latinos dissonum ab Romana re praeter animos erat. clipeis antea Romani usi sunt;
urn:cts:omar:stoa0179.stoa001.omar:8.8.3#dein, postquam stipendiarii facti sunt, scuta pro clipeis fecere; et quod antea phalanges similes Macedonicis, hoc postea manipulatim structa acies coepit esse: postremo in plures ordines instruebantur.
urn:cts:omar:stoa0179.stoa001.omar:8.8.4#ordo sexagenos milites, duos centuriones, vexillarium unum habebat. Prima acies hastati erant,
urn:cts:omar:stoa0179.stoa001.omar:8.8.5#manipuli quindecim, distantes inter se modicum spatium; manipulus levis vicenos milites, aliam turbam scutatorum habebat; leves autem, qui hastam tantum gaesaque gererent, vocabantur.
urn:cts:omar:stoa0179.stoa001.omar:8.8.6#haec prima frons in acie florem iuvenum pubescentium ad militiam habebat. robustior inde aetas totidem manipulorum, quibus principibus est nomen, hos sequebantur, scutati omnes, insignibus maxime armis.
urn:cts:omar:stoa0179.stoa001.omar:8.8.7#hoc triginta manipulorum agmen antepilanos appellabant, quia sub signis iam alii quindecim ordines locabantur, ex quibus ordo unus quisque tres partes habebat;
urn:cts:omar:stoa0179.stoa001.omar:8.8.8#earum primam quamque primum pilum vocabant; tribus ex vexillis constabat; vexillum centum octoginta sex homines erant; primum vexillum triarios ducebat, veteranum militem spectatae virtutis, secundum rorarios, minus roboris aetate factisque, tertium accensos, minimae fiduciae manum; eo et in postremam aciem reiciebantur.
urn:cts:omar:stoa0179.stoa001.omar:8.8.9#ubi his ordinibus exercitus instructus esset, hastati omnium primi pugnam inibant. si hastati profligare hostem non possent, pede presso eos retro cedentes in intervalla ordinum principes recipiebant. tum principum pugna erat;
urn:cts:omar:stoa0179.stoa001.omar:8.8.10#hastati sequebantur. triarii sub vexillis considebant sinistro crure porrecto, scuta innixa umeris, hastas subrecta cuspide in terra fixas, haud secus quam vallo saepta inhorreret acies, tenentes.
urn:cts:omar:stoa0179.stoa001.omar:8.8.11#si apud principes quoque haud satis prospere esset pugnatum, gradun a prima acie ad triarios sensim referebant. inde rem ad triarios redisse, cum laboratur, proverbio increbruit.
urn:cts:omar:stoa0179.stoa001.omar:8.8.12#triarii consurgentes, ubi in intervalla ordinum suorum principes et hastatos recepissent,
urn:cts:omar:stoa0179.stoa001.omar:8.8.13#extemplo conpressis ordinibus velut claudebant vias unoque continenti agmine iam nulla spe post relicta in hostem incidebant; id erat formidolosissimum hosti, cum velut victos insecuti novam repente aciem exsurgentem, auctam numero, cernebant.
urn:cts:omar:stoa0179.stoa001.omar:8.8.14#scribebantur autem quattuor fere legiones quinis milibus peditum, equitibus in singulas legiones trecenis. alterum tantum ex Latino dilectu adiciebatur, qui ea tempestate hostes erant Romanis eodemque ordine instruxerant aciem;
urn:cts:omar:stoa0179.stoa001.omar:8.8.15#nec vexilla cum vexillis tantum, universi hastati cum hastatis, principes cum principibus, sed centurio quoque cum centurione, si ordines turbati non essent, concurrendum sibi esse sciebat. duo primi pili ex utraque acie inter triarios erant,
urn:cts:omar:stoa0179.stoa001.omar:8.8.16#Romanus corpore haudquaquam satis validus, ceterum strenuus vir peritusque militiae,
urn:cts:omar:stoa0179.stoa001.omar:8.8.17#Latinus viribus ingens bellatorque primus, notissimi inter se, quia pares semper ordines duxerant.
urn:cts:omar:stoa0179.stoa001.omar:8.8.18#Romano haud satis fidenti viribus iam Romae permissum erat ab consulibus, ut subcenturionem sibi, quem vellet, legeret, qui tutaretur eum ab uno destinato hoste. isque iuvenis in acie oblatus ex centurione Latino victoriam tulit.
urn:cts:omar:stoa0179.stoa001.omar:8.8.19#pugnatum est haud procul radicibus Vesuvii montis, qua via ad Ueserim ferebat.
urn:cts:omar:stoa0179.stoa001.omar:8.9.1#Romani consules, priusquam educerent in aciem, immolaverunt. Decio caput iocineris a familiari parte caesum haruspex dicitur ostendisse; alioqui acceptam dis hostiam esse; Manlium egregie litasse. 'atqui bene habet' inquit Decius, 'si ab collega litatum est.'
urn:cts:omar:stoa0179.stoa001.omar:8.9.2#instructis, sicut ante dictum est, ordinibus processere in aciem. Manlius dextro, Decius laevo cornu praeerat. primo utrimque aequis viribus,
urn:cts:omar:stoa0179.stoa001.omar:8.9.3#eodem ardore animorum gerebatur res; deinde ab laevo cornu hastati Romani, non ferentes inpressionem Latinorum, se ad principes recepere.
urn:cts:omar:stoa0179.stoa001.omar:8.9.4#in hac trepidatione Decius consul M. Valerium magna voce inclamat: 'deorum' inquit 'ope, M. Valeri, opus est; agedum, pontifex publicus populi Romani praei verba, quibus me pro legionibus devoveam.' pontifex eum togam praetextam sumere iussit
urn:cts:omar:stoa0179.stoa001.omar:8.9.5#et velato capite, manu subter togam ad mentum exserta, super telum subiectum pedibus stantem sic dicere: 'Iane,
urn:cts:omar:stoa0179.stoa001.omar:8.9.6#Iuppiter, Mars pater, Quirine, Bellona, Lares, divi Novensiles, di Indigetes, divi, quorum est potestas nostrorum hostiumque,
urn:cts:omar:stoa0179.stoa001.omar:8.9.7#dique Manes, vos precor, veneror, veniam peto oroque, uti populo Romano Quiritium vim victoriamque prosperetis hostesque populi Romani Quiritium terrore, formidine morteque adficiatis.
urn:cts:omar:stoa0179.stoa001.omar:8.9.8#sicut verbis nuncupavi, ita pro re publica Quiritium, exercitu, legionibus, auxiliis populi Romani Quiritium legiones auxiliaque hostium mecum deis Manibus Tellurique devoveo.'
urn:cts:omar:stoa0179.stoa001.omar:8.9.9#haec ita precatus lictores ire ad T. Manlium iubet matureque collegae se devotum pro exercitu nuntiare. ipse incinctus cinctu Gabino, armatus in equum insilivit ac se in medios hostes inmisit, conspectus ab utraque acie.
urn:cts:omar:stoa0179.stoa001.omar:8.9.10#aliquanto augustior humano visus, sicut caelo missus piaculum omnis deorum irae, qui pestem ab suis aversam in hostes ferret;
urn:cts:omar:stoa0179.stoa001.omar:8.9.11#ita omnis terror pavorque cum illo latus signa prima Latinorum turbavit, deinde in totam penitus aciem pervasit.
urn:cts:omar:stoa0179.stoa001.omar:8.9.12#evidentissimum id fuit, quod, quacumque equo invectus est, ibi haud secus quam pestifero sidere icti pavebant; ubi vero corruit obrutus telis, inde iam haud dubie consternatae cohortes Latinorum fugam ac vastitatem late fecerunt.
urn:cts:omar:stoa0179.stoa001.omar:8.9.13#simul et Romani exsolutis religione animis velut tum primum signo dato coorti pugnam integram ediderunt;
urn:cts:omar:stoa0179.stoa001.omar:8.9.14#nam et rorarii procurrebant inter antepilanos addiderantque vires hastatis ac principibus, et triarii genu dextro innixi nutum consulis ad consurgendum expectabant.
urn:cts:omar:stoa0179.stoa001.omar:8.10.1#procedente deinde certamine cum aliis partibus multitudo superaret Latinorum, Manlius consul audito eventu collegae cum, ut ius fasque erat, lacrumis non minus quam laudibus debitis prosecutus tam memorabilem mortem esset,
urn:cts:omar:stoa0179.stoa001.omar:8.10.2#paulisper addubitavit, an consurgendi iam triariis tempus esset; deinde melius ratus integros eos ad ultimum discrimen servari, accensos ab novissima acie ante signa procedere iubet.
urn:cts:omar:stoa0179.stoa001.omar:8.10.3#qui ubi subiere, extemplo Latini, tamquam idem adversarii fecissent, triarios suos excitaverunt; qui aliquamdiu pugna atroci cum et semet ipsi fatigassent et hastas aut praefregissent aut hebetassent, pellerent vi tamen hostem, debellatum iam rati perventumque ad extremam aciem,
urn:cts:omar:stoa0179.stoa001.omar:8.10.4#tum consul triariis 'consurgite nunc' inquit 'integri adversus fessos, memores patriae parentumque et coniugum ac liberorum, memores consulis pro vestra victoria morte occubantis.'
urn:cts:omar:stoa0179.stoa001.omar:8.10.5#ubi triarii consurrexerunt, integri, refulgentibus armis, nova ex inproviso exorta acies, receptis in intervalla ordinum antepilanis,
urn:cts:omar:stoa0179.stoa001.omar:8.10.6#clamore sublato principia Latinorum perturbant hastisque ora fodientes primo robore virorum caeso per alios manipulos velut inermes prope intacti evasere tantaque caede perrupere cuneos, ut vix quartam partem relinquerent hostium.
urn:cts:omar:stoa0179.stoa001.omar:8.10.7#Samnites quoque sub radicibus montis procul instructi praebuere terrorem Latinis. ceterum inter omnes cives sociosque praecipua laus eius belli penes consules fuit, quorum alter omnis minas periculaque ab deis superis inferisque in se unum vertit,
urn:cts:omar:stoa0179.stoa001.omar:8.10.8#alter ea virtute eoque consilio in proelio fuit, ut facile convenerit inter Romanos Latinosque, qui eius pugnae memoriam posteris tradiderunt, utrius partis T. Manlius dux fuisset, eius futuram haud dubie fuisse victoriam. Latini ex fuga se Minturnas contulerunt.
urn:cts:omar:stoa0179.stoa001.omar:8.10.9#castra secundum proelium capta, multique mortales ibi vivi oppressi, maxime Campani.
urn:cts:omar:stoa0179.stoa001.omar:8.10.10#Deci corpus ne eo die inveniretur, nox quaerentes oppressit; postero die inventum inter maximam hostium stragem coopertum telis; funusque ei par morti celebrante collega factum est. illud adiciendum videtur,
urn:cts:omar:stoa0179.stoa001.omar:8.10.11#licere consuli dictatorique et praetori, cum legiones hostium devoveat, non utique se, sed quem velit ex legione Romana scripta civem devovere.
urn:cts:omar:stoa0179.stoa001.omar:8.10.12#si is homo, qui devotus est, moritur, probe factum videri; ni moritur, tum signum septem pedes altum aut maius in terram defodi et piaculum hostiam caedi; ubi illud signum defossum erit, eo magistratum Romanum escendere fas non esse.
urn:cts:omar:stoa0179.stoa001.omar:8.10.13#sin autem sese devovere volet, sicuti Decius devovit, ni moritur, neque suum neque publicum divinum pure faciet, sive hostia sive quo alio volet. qui sese devoverit, Vulcano arma sive cui alii divo vovere volet, ius est;
urn:cts:omar:stoa0179.stoa001.omar:8.10.14#telo, super quod stans consul precatus est, hostem potiri fas non est; si pQtiatur, Marti suovetaurilibus piaculum fieri.
urn:cts:omar:stoa0179.stoa001.omar:8.11.1#haec, etsi omnis divini humanique moris memoria abolevit nova peregrinaque omnia priscis ac patriis praeferendo, haud ab re duxi verbis quoque ipsis, ut tradita nuncupataque sunt, referre.
urn:cts:omar:stoa0179.stoa001.omar:8.11.2#Romanis post proelium demum factum Samnites venisse subsidio, expectato eventu pugnae, apud quosdam auctores invenio.
urn:cts:omar:stoa0179.stoa001.omar:8.11.3#Latinis quoque ab Lavinio auxilium, dum deliberando terunt tempus, victis demum ferri coeptum;
urn:cts:omar:stoa0179.stoa001.omar:8.11.4#et, cum iam portis prima signa et pars agminis esset egressa, nuntio adlato de clade Latinorum cum conversis signis retro in urbem rediretur, praetorem eorum nomine Milionium dixisse ferunt pro paulula via magnam mercedem esse Romanis solvendam.
urn:cts:omar:stoa0179.stoa001.omar:8.11.5#qui Latinorum pugnae superfuerant multis itineribus dissipati cum se in unum conglobassent, Vescia urbs eis receptaculum fuit.
urn:cts:omar:stoa0179.stoa001.omar:8.11.6#ibi in conciliis Numisius, imperator eorum, ad renovandum bellum principes excitabat adfirmando communem vere Martem belli utramque aciem pari caede prostravisse victoriaeque nomen tantum penes Romanos esse, ceteram pro victis fortunam et illos gerere;
urn:cts:omar:stoa0179.stoa001.omar:8.11.7#funesta duo consulum praetoria, alterum parricidio filii, alterum consulis devoti caede; trucidatum exercitum omnem, caesos hastatos principesque, stragem et ante signa et post signa factam, triarios postremo rem restituisse;
urn:cts:omar:stoa0179.stoa001.omar:8.11.8#Latinorum etsi pariter accisae copiae sint, tamen supplemento vel Latium propius esse vel Volscos quam Romam;
urn:cts:omar:stoa0179.stoa001.omar:8.11.9#itaque, si videatur eis, se, ex Latinis et ex Volscis populis iuventute propere excita, rediturum infesto exercitu Capuam esse Romanosque nihil tum minus quam proelium expectantes necopinato adventu perculsurum.
urn:cts:omar:stoa0179.stoa001.omar:8.11.10#fallacibus litteris circa Latium nomenque Volscum missis, quia, qui non interfuerant pugnae, ad credendum temere faciliores erant, tumultuarius undique exercitus raptim conscriptus convenit.
urn:cts:omar:stoa0179.stoa001.omar:8.11.11#huic agmini Torquatus consul ad Trifanum—inter Sinuessam Minturnasque is locus est—occurrit. priusquam castris locus caperetur, sarcinis utrimque in acervum coniectis pugnatum debellatumque est;
urn:cts:omar:stoa0179.stoa001.omar:8.11.12#adeo enim accisae res sunt, ut consuli victorem exercitum ad depopulandos agros eorum ducenti dederent se omnes Latini deditionemque eam Campani sequerentur. Latium Capuaque agro multati.
urn:cts:omar:stoa0179.stoa001.omar:8.11.13#Latinus ager, Privernati addito agro, et Falernus, qui populi Campani fuerat, usque ad Vulturnum flumen plebi Romanae dividitur.
urn:cts:omar:stoa0179.stoa001.omar:8.11.14#bina in Latino iugera, ita ut dodrante ex Privernati conplerent, data, terna in Falerno quadrantibus etiam pro longinquitate adiectis.
urn:cts:omar:stoa0179.stoa001.omar:8.11.15#extra poenam fuere Latinorum Laurentes Campanorumque equites, quia non desciverant. cum Laurentibus renovari foedus iussum, renovaturque ex eo quotannis post diem decimum Latinarum.
urn:cts:omar:stoa0179.stoa001.omar:8.11.16#equitibus Campanis civitas Romana data, monumentoque ut esset, aeneam tabulam in aede Castoris Romae fixerunt. vectigal quoque eis Campanus populus iussus pendere in singulos quotannis — fuere autem mille et sescenti — denarios nummos quadringenos quinquagenos.
urn:cts:omar:stoa0179.stoa001.omar:8.12.1#ita bello gesto praemiis poenaque pro cuiusque z merito persolutis T. Manlius Romam rediit. cui venienti seniores tantum obviam exisse constat, iuventutem et tunc et omni vita deinde aversatam eum exsecratamque. Antiates in agrum Ostiensem,
urn:cts:omar:stoa0179.stoa001.omar:8.12.2#Ardeatem, Solonium incursiones fecerunt. Manlius consul, quia ipse per valetudinem id bellum exequi nequierat, dictatorem L. Papirium Crassum, qui tum forte erat praetor, dixit; ab eo magister equitum L. Papirius Cursor dictus.
urn:cts:omar:stoa0179.stoa001.omar:8.12.3#nihil memorabile adversus Antiates ab dictatore gestum est, cum aliquot menses stativa in agro Antiati habuisset.
urn:cts:omar:stoa0179.stoa001.omar:8.12.4#anno insigni victoria de tot ac tam potentibus populis, ad hoc consulum alterius nobili morte, alterius sicut truci ita claro ad memoriam imperio, successere consules Ti. Aemilius Mamercinus Q. Publilius Philo, neque in similem materiam rerum,
urn:cts:omar:stoa0179.stoa001.omar:8.12.5#et ipsi aut suarum rerum aut partium in re publica magis quam patriae memores. Latinos ob iram agri amissi rebellantes in campis Fenectanis fuderunt castrisque exuerunt.
urn:cts:omar:stoa0179.stoa001.omar:8.12.6#ibi Publilio, cuius ductu auspicioque res gestae erant, in deditionem accipiente Latinos populos, quorum ibi iuventus caesa erat, Aemilius ad Pedum exercitus duxit.
urn:cts:omar:stoa0179.stoa001.omar:8.12.7#Pedanos tuebatur Tiburs, Praenestinus Veliternusque populus; venerant et ab Lanuvio Antioque auxilia.
urn:cts:omar:stoa0179.stoa001.omar:8.12.8#ubi cum proeliis quidem superior Romanus esset, ad urbem ipsam Pedum castraque sociorum populorum, quae urbi adiuncta erant, integer labor restaret,
urn:cts:omar:stoa0179.stoa001.omar:8.12.9#bello infecto repente omisso consul, quia collegae decretum triumphum audivit, ipse quoque triumphi ante victoriam flagitator Romam rediit.
urn:cts:omar:stoa0179.stoa001.omar:8.12.10#qua cupiditate offensis patribus negantibusque nisi Pedo capto aut dedito triumphum, hinc alienatus ab senatu Aemilius seditiosis tribunatibus similem deinde consulatum gessit.
urn:cts:omar:stoa0179.stoa001.omar:8.12.11#nam neque, quoad fuit consul, criminari apud populum patres destitit collega haudquaquam adversante, quia et ipse de plebe erat—
urn:cts:omar:stoa0179.stoa001.omar:8.12.12#materiam autem praebebat criminibus ager in Latino Falernoque agro maligne plebei divisus—, et postquam senatus, finire imperium consulibus cupiens, dictatorem adversus rebellantes Latinos dici iussit,
urn:cts:omar:stoa0179.stoa001.omar:8.12.13#Aemilius, cuius tum fasces erant, collegam dictatorem dixit; ab eo magister equitum Iunius Brutus dictus. dictatura popularis
urn:cts:omar:stoa0179.stoa001.omar:8.12.14#et orationibus in patres criminosis fuit, et quod tres leges secundissimas plebei, adversas nobilitati tulit:
urn:cts:omar:stoa0179.stoa001.omar:8.12.15#unam, ut plebi scita omnes Quirites tenerent, alteram, ut legum, quae comitiis centuriatis ferrentur, ante initum suffragium patres auctores fierent,
urn:cts:omar:stoa0179.stoa001.omar:8.12.16#tertiam, ut alter utique ex plebe, cum eo uentum sit, ut utrumque plebeium fieri liceret, censor crearetur.
urn:cts:omar:stoa0179.stoa001.omar:8.12.17#plus eo anno domi acceptum cladis ab consulibus ac dictatore, quam ex victoria eorum bellicisque rebus foris auctum imperium patres credebant.
urn:cts:omar:stoa0179.stoa001.omar:8.13.1#anno insequenti, L. Furio Camillo C. Maenio consulibus, quo insignitius omissa res Aemilio, superioris anni consuli, exprobraretur, Pedum armis virisque et omni vi expugnandum ac delendum senatus fremit; coactique novi consules omnibus eam rem praeverti proficiscuntur.
urn:cts:omar:stoa0179.stoa001.omar:8.13.2#iam in Latio is status erat rerum, ut neque bellum neque pacem pati possent; ad bellum opes deerant;
urn:cts:omar:stoa0179.stoa001.omar:8.13.3#pacem ob agri adempti dolorem aspernabantur. mediis consiliis standum videbatur, ut oppidis se tenerent, ne lacessitus Romanus causam belli haberet, et, si cuius oppidi obsidio nuntiata esset, undique ex omnibus populis auxilium obsessis ferretur.
urn:cts:omar:stoa0179.stoa001.omar:8.13.4#neque tamen nisi admodum a paucis populis Pedani adiuti sunt.
urn:cts:omar:stoa0179.stoa001.omar:8.13.5#Tiburtes Praenestinique, quorum ager propior erat, Pedum pervenere; Aricinos Lanuuinosque et Veliternos Antiatibus Volscis se coniugentes ad Asturae flumen Maenius inproviso adortus fudit.
urn:cts:omar:stoa0179.stoa001.omar:8.13.6#Camillus ad Pedum cum Tiburtibus, maxime valido exercitu, maiore mole, quamquam aeque prospero eventu, pugnat.
urn:cts:omar:stoa0179.stoa001.omar:8.13.7#tumultum maxime repentina inter proelium eruptio oppidanorum fecit, in quos parte exercitus conversa Camillus non conpulit solum eos intra moenia, sed eodem etiam die, cum ipsos auxiliaque eorum perculisset, oppidum scalis cepit.
urn:cts:omar:stoa0179.stoa001.omar:8.13.8#placuit inde iam maiore conatu animoque ab unius expugnatione urbis ad perdomandum Latium victorem circumducere exercitum. nec quievere, antequam expugnando aut in deditionem accipiendo singulas urbes Latium omne subegere.
urn:cts:omar:stoa0179.stoa001.omar:8.13.9#praesidiis inde dispositis per recepta oppida Romam ad destinatum omnium consensu triumphum decessere. additus triumpho honos, ut statuae equestres eis—rara illa aetate res—in foro ponerentur.
urn:cts:omar:stoa0179.stoa001.omar:8.13.10#priusquam comitiis in insequentem annum consules rogarent, Camillus de Latinis populis ad senatum rettulit atque ita disseruit: '
urn:cts:omar:stoa0179.stoa001.omar:8.13.11#patres conscripti, quod bello armisque in Latio agendum fuit, id iam deum benignitate ac virtute militum ad finem venit.
urn:cts:omar:stoa0179.stoa001.omar:8.13.12#caesi ad Pedum Asturamque sunt exercitus hostium; oppida Latina omnia et Antium ex Volscis aut vi capta aut recepta in deditionem praesidiis tenentur vestris.
urn:cts:omar:stoa0179.stoa001.omar:8.13.13#reliqua consultatio est, quoniam rebellando saepius nos sollicitant, quonam modo perpetua pace quietos obtineamus.
urn:cts:omar:stoa0179.stoa001.omar:8.13.14#di inmortales ita vos potentes huius consilii fecerunt, ut, sit Latium deinde an non sit, in vestra manu posuerint; itaque pacem vobis, quod ad Latinos attinet, parare in perpetuum vel saeviendo vel ignoscendo potestis.
urn:cts:omar:stoa0179.stoa001.omar:8.13.15#vultis crudeliter consulere in deditos victosque? licet delere omne Latium, vastas inde solitudines facere, unde sociali egregio exercitu per multa bella magnaque saepe usi estis;
urn:cts:omar:stoa0179.stoa001.omar:8.13.16#vultis exemplo maiorum augere rem Romanam victos in civitatem accipiendo? materia crescendi per summam gloriam suppeditat. certe id firmissimum longe imperium est, quo oboedientes gaudent.
urn:cts:omar:stoa0179.stoa001.omar:8.13.17#sed maturato opus est, quidquid statuere placet; tot populos inter spem metumque suspensos animi habetis; et vestram itaque de eis curam quam primum absolvi, et illorum animos, dum expectatione stupent, seu poena seu beneficio praeoccupari oportet.
urn:cts:omar:stoa0179.stoa001.omar:8.13.18#nostrum fuit efficere, ut omnium rerum vobis ad consulendum potestas esset, vestrum est decernere, quod optimum vobis reique publicae sit.'
urn:cts:omar:stoa0179.stoa001.omar:8.14.1#principes senatus relationem consulis de summa rerum laudare, sed, cum aliorum causa alia esset, ita expediri posse consilium dicere, ut pro merito cuiusque statueretur, si de singulis nominatim referrent populis.
urn:cts:omar:stoa0179.stoa001.omar:8.14.2#relatum igitur de singulis decretumque. Lanuvinis civitas data sacraque sua reddita cum eo, ut aedes lucusque Sospitae Iunonis communis Lanuvinis municipibus cum populo Romano esset. Aricini Nomentanique et Pedani eodem iure,
urn:cts:omar:stoa0179.stoa001.omar:8.14.3#quo Lanuvini,
urn:cts:omar:stoa0179.stoa001.omar:8.14.4#in civitatem accepti, Tusculanis servata civitas, quam habebant, crimenque rebellionis a publica fraude in paucos auctores versum.
urn:cts:omar:stoa0179.stoa001.omar:8.14.5#in Veliternos, veteres cives Romanos, quod totiens rebellassent, graviter saevitum; et muri deiecti et senatus inde abductus iussique trans Tiberim habitare,
urn:cts:omar:stoa0179.stoa001.omar:8.14.6#ut eius, qui cis Tiberim deprehensus esset, usque ad mille assium clarigatio esset nec prius quam aere persoluto is, qui cepisset, extra vincula captum haberet.
urn:cts:omar:stoa0179.stoa001.omar:8.14.7#in agrum senatorum coloni missi, quibus adscriptis speciem antiquae frequentiae Velitrae receperunt.
urn:cts:omar:stoa0179.stoa001.omar:8.14.8#et Antium nova colonia missa cum eo, ut Antiatibus permitteretur, si et ipsi adscribi coloni vellent; naves inde longae abactae interdictumque mari Antiati populo est et civitas data.
urn:cts:omar:stoa0179.stoa001.omar:8.14.9#Tiburtes Praenestinique agro multati, neque ob recens tantum rebellionis commune cum aliis Latinis crimen, sed quod taedio imperii Romani cum Gallis, gente efferata, arma quondam consociassent. ceteris Latinis populis conubia commerciaque
urn:cts:omar:stoa0179.stoa001.omar:8.14.10#et concilia inter se ademerunt. Campanis, equitum honoris causa, quia cum Latinis rebellare noluissent, Fundanisque et Formianis, quod per fines eorum tuta pacataque semper fuisset via, civitas sine suffragio data. Cumanos Suessulanosque eiusdem iuris condicionisque,
urn:cts:omar:stoa0179.stoa001.omar:8.14.11#cuius Capuam, esse placuit.
urn:cts:omar:stoa0179.stoa001.omar:8.14.12#naves Antiatium partim in navalia Romae subductae partim incensae, rostrisque earum suggestum in foro exstructum adornari placuit, Rostraque id templum appellatum.
urn:cts:omar:stoa0179.stoa001.omar:8.15.1#C. Sulpicio Longo P. Aelio Paeto consulibus, cum omnia non opes magis Romanae quam beneficiis parta gratia bona pace obtineret, inter Sidicinos Auruncosque bellum ortum.
urn:cts:omar:stoa0179.stoa001.omar:8.15.2#Aurunci a T. Manlio consule in deditionem accepti nihil deinde moverant; eo petendi auxilii ab Romanis causa iustior fuit.
urn:cts:omar:stoa0179.stoa001.omar:8.15.3#sed priusquam consules ab urbe—iusserat enim senatus defendi Auruncos—
urn:cts:omar:stoa0179.stoa001.omar:8.15.4#exercitum educerent, fama adfertur Auruncos metu oppidum deseruisse profugosque cum coniugibus ac liberis Suessam communisse, quae nunc Aurunca appellatur, moenia antiqua eorum urbemque ab Sidicinis deletam.
urn:cts:omar:stoa0179.stoa001.omar:8.15.5#ob ea infensus consulibus senatus, quorum cunctatione proditi socii essent, dictatorem dici iussit. dictus C. Claudius Inregillensis magistrum equitum C. Claudium Hortatorem dixit. religio inde iniecta de dictatore,
urn:cts:omar:stoa0179.stoa001.omar:8.15.6#et cum augures vitio creatum videri dixissent, dictator magisterque equitum se magistratu abdicarunt.
urn:cts:omar:stoa0179.stoa001.omar:8.15.7#eo anno Minucia Vestalis suspecta primo propter mundiorem iusto cultum,
urn:cts:omar:stoa0179.stoa001.omar:8.15.8#insimulata deinde apud pontifices ab indice servo, cum decreto eorum iussa esset sacris abstinere familiamque in potestate habere, facto iudicio viva sub terram ad portam Collinam extra viam stratam defossa Scelerato campo; credo ab incesto id ei loco nomen factum.
urn:cts:omar:stoa0179.stoa001.omar:8.15.9#eodem anno Q. Publilius Philo praetor primus de plebe adversante Sulpicio consule, qui negabat rationem eius se habiturum, est factus senatu, cum in summis imperiis id non obtinuisset, minus in praetura tendente.
urn:cts:omar:stoa0179.stoa001.omar:8.16.1#insequens annus, L. Papirio Crasso K. Duillio consulibus, Ausonum magis novo quam magno bello fuit insignis.
urn:cts:omar:stoa0179.stoa001.omar:8.16.2#ea gens Cales urbem incolebat; Sidicinis finitimis arma coniunxerat unoque proelio haud sane memorabili duorum populorum exercitus fusus propinquitate urbium et ad fugam pronior et in fuga ipsa tutior fuit.
urn:cts:omar:stoa0179.stoa001.omar:8.16.3#nec tamen omissa eius belli cura patribus, quia totiens iam Sidicini aut ipsi moverant bellum aut moventibus auxilium tulerant aut causa armorum fuerant.
urn:cts:omar:stoa0179.stoa001.omar:8.16.4#itaque omni ope adnisi sunt, ut maximum ea tempestate imperatorem M. Valerium Corvum consulem quartum facerent;
urn:cts:omar:stoa0179.stoa001.omar:8.16.5#collega additus Corvo M. Atilius Regulus; et ne forte casu erraretur, petitum ab consulibus, ut extra sortem Corvi ea provincia esset. exercitu victore a superioribus consulibus accepto,
urn:cts:omar:stoa0179.stoa001.omar:8.16.6#ad Cales, unde bellum ortum erat, profectus cum hostes ab superioris etiam certaminis memoria providos clamore atque impetu primo fudisset, moenia ipsa oppugnare est adgressus.
urn:cts:omar:stoa0179.stoa001.omar:8.16.7#et militum quidem is erat ardor, ut iam inde cum scalis succedere ad muros vellent evasurosque contenderent;
urn:cts:omar:stoa0179.stoa001.omar:8.16.8#Corvus, quia id arduum factu erat, labore militum potius quam periculo peragere inceptum voluit. itaque aggerem et vineas egit turresque muro admovit, quarum usum forte oblata opportunitas praevertit.
urn:cts:omar:stoa0179.stoa001.omar:8.16.9#namque M. Fabius, captiuus Romanus, cum per neglegentiam custodum festo die vinculis ruptis per murum inter opera Romanorum, religata ad pinnam muri reste suspensus,
urn:cts:omar:stoa0179.stoa001.omar:8.16.10#manibus se demisisset, perpulit imperatorein, ut vino epulisque sopitos hostes adgrederetur. nec maiore certamine capti cum urbe Ausones sunt, quam acie fusi erant. praeda capta ingens est praesidioque inposito Calibus reductae Romam legiones. consul ex senatus consulto triumphavit et,
urn:cts:omar:stoa0179.stoa001.omar:8.16.11#ne Atilius expers gloriae esset, iussi ambo consules adversus Sidicinos ducere exercitum.
urn:cts:omar:stoa0179.stoa001.omar:8.16.12#dictatorem ante ex senatus consulto comitiorum habendorum causa dixerunt L. Aemilium Mamercinum; is magistrum equitum Q. Publilium Philonem dixit. dictatore comitia habente consules creati sunt T. Veturius Sp. Postumius. ei,
urn:cts:omar:stoa0179.stoa001.omar:8.16.13#etsi belli pars cum Sidicinis restabat, tamen, ut beneficio praevenirent desiderium plebis, de colonia deducenda Cales rettulerunt;
urn:cts:omar:stoa0179.stoa001.omar:8.16.14#factoque senatus consulto, ut duo milia quingenti homines eo scriberentur, triumviros coloniae deducendae agroque dividundo creaverunt K. Duillium, T. Quinctium, M. Fabium.
urn:cts:omar:stoa0179.stoa001.omar:8.17.1#novi deinde consules a veteribus exercitu accepto ingressi hostium fines populando usque ad moenia atque urbem pervenerunt.
urn:cts:omar:stoa0179.stoa001.omar:8.17.2#ibi quia ingenti exercitu conparato Sidicini et ipsi pro extrema spe dimicaturi enixe videbantur et Samnium fama erat conciri ad bellum,
urn:cts:omar:stoa0179.stoa001.omar:8.17.3#dictator ab consulibus ex auctoritate senatus dictus P. Cornelius Rufinus, magister equitum M. Antonius.
urn:cts:omar:stoa0179.stoa001.omar:8.17.4#religio deinde incessit vitio eos creatos, magistratuque se abdicaverunt; et quia pestilentia insecuta est, velut omnibus eo vitio contactis auspiciis, res ad interregnum rediit.
urn:cts:omar:stoa0179.stoa001.omar:8.17.5#ab interregno inito per quintum demum interregem, M. Valerium Corvum, creati consules A. Cornelius iterum et Cn. Domitius.
urn:cts:omar:stoa0179.stoa001.omar:8.17.6#Tranquillis rebus fama Gallici belli pro tumultu valuit, ut dictatorem dici placeret. dictus M. Papirius Crassus et magister equitum P. Valerius Publicola.
urn:cts:omar:stoa0179.stoa001.omar:8.17.7#a quibus cum dilectus intentius quam adversus finitima bella haberetur, exploratores missi attulerunt quieta omnia apud Gallos esse.
urn:cts:omar:stoa0179.stoa001.omar:8.17.8#Samnium quoque iam alterum annum turbari novis consiliis suspectum erat; eo ex agro Sidicino exercitus Romanus non deductus.
urn:cts:omar:stoa0179.stoa001.omar:8.17.9#ceterum Samnites bellum Alexandri Epirensis in Lucanos traxit, qui duo populi adversus regem escensionem a Paesto facientem signis conlatis pugnaverunt.
urn:cts:omar:stoa0179.stoa001.omar:8.17.10#eo certamine superior Alexander, incertum qua fide culturus, si perinde cetera processissent, pacem cum Romanis fecit. eodem anno census actus novique cives censi.
urn:cts:omar:stoa0179.stoa001.omar:8.17.11#tribus propter eos additae Maecia et Scaptia; censores addiderunt Q. Publilius Philo Sp. Postumius.
urn:cts:omar:stoa0179.stoa001.omar:8.17.12#Romani facti Acerrani lege ab L. Papirio praetore lata, qua civitas sine suffragio data. haec eo anno domi militiaeque gesta.
urn:cts:omar:stoa0179.stoa001.omar:8.18.1#foedus insequens annus seu intemperie caeli seu humana fraude fuit, M. Claudio Marcello C. Valerio consulibus.
urn:cts:omar:stoa0179.stoa001.omar:8.18.2#Flaccum Potitumque varie in annalibus cognomen consulis invenio; ceterum in eo parvi refert, quid veri sit; illud pervelim—nec omnes auctores sunt—proditum falso esse, venenis absumptos, quorum mors infamem annum pestilentia fecerit;
urn:cts:omar:stoa0179.stoa001.omar:8.18.3#sicut proditur tamen res, ne cui auctorum fidem abrogaverim, exponenda est.
urn:cts:omar:stoa0179.stoa001.omar:8.18.4#cum primores civitatis similibus morbis eodemque ferme omnes eventu morerentur, ancilla quaedam ad Q. Fabium Maximum aedilem curulem indicaturam se causam publicae pestis professa est, si ab eo fides sibi data esset, haud futurum noxae indicium.
urn:cts:omar:stoa0179.stoa001.omar:8.18.5#Fabius confestim rem ad consules, consules ad senatum referunt, consensuque ordinis fides indici data.
urn:cts:omar:stoa0179.stoa001.omar:8.18.6#tum patefactum muliebri fraude civitatem premi matronasque ea venena coquere et, si sequi extemplo velint, manifesto deprehendi posse.
urn:cts:omar:stoa0179.stoa001.omar:8.18.7#secuti indicem et coquentis quasdam medicamenta et recondita alia invenerunt.
urn:cts:omar:stoa0179.stoa001.omar:8.18.8#quibus in forum delatis et ad viginti matronis, apud quas deprehensa erant, per viatorem accitis, duae ex eis, Cornelia ac Sergia, patriciae utraque gentis, cum ea medicamenta salubria esse contenderent, ab confutante indice bibere iussae, ut se falsum commentam arguerent, spatio ad conloquendum sumpto,
urn:cts:omar:stoa0179.stoa001.omar:8.18.9#cum summoto populo in conspectu omnium rem ad ceteras rettulissent, haud abnuentibus et illis bibere, epoto medicamento suamet ipsae fraude omnes interierunt.
urn:cts:omar:stoa0179.stoa001.omar:8.18.10#conprehensae extemplo earum comites magnum numerum matronarum indicaverunt; ex quibus ad centum septuaginta damnatae.
urn:cts:omar:stoa0179.stoa001.omar:8.18.11#neque de veneficiis ante eam diem Romae quaesitum est.
urn:cts:omar:stoa0179.stoa001.omar:8.18.12#prodigii ea res loco habita captisque magis mentibus quam consceleratis similis visa; itaque memoria ex annalibus repetita in secessionibus quondam plebis clavum ab dictatore fixum alienatasque discordia mentes hominum eo piaculo conpotes sui fuisse, dictatorem clavi figendi causa creari placuit.
urn:cts:omar:stoa0179.stoa001.omar:8.18.13#creatus Cn. Quinctilius magistrum equitum L. Valerium dixit, qui fixo clavo magistratu se abdicaverunt.
urn:cts:omar:stoa0179.stoa001.omar:8.19.1#creati consules L. Papirius Crassus iterum L. Plautius Venox. cuius principio anni legati ex Volscis Fabraterni et Lucani Romam venerunt orantes, ut in fidem reciperentur:
urn:cts:omar:stoa0179.stoa001.omar:8.19.2#si a Samnitium armis defensi essent, se sub imperio populi Romani fideliter atque oboedienter futuros.
urn:cts:omar:stoa0179.stoa001.omar:8.19.3#missi tum ab senatu legati denuntiatumque Samnitibus, ut eorum populorum finibus vim abstinerent; valuitque ea legatio, non tam quia pacem volebant Samnites, quam quia nondum parati erant ad bellum.
urn:cts:omar:stoa0179.stoa001.omar:8.19.4#eodem anno Privernas bellum initum, cuius socii Fundani, dux etiam fuit Fundanus Vitruvius Vaccus, vir non domi solum sed etiam Romae clarus; aedes fuere in Palatio eius, qua Vacci prata diruto aedificio publicatoque solo appellata.
urn:cts:omar:stoa0179.stoa001.omar:8.19.5#aduersus hunc vastantem effuse Setinum Norbanumque et Coranum agrum L. Papirius profectus haud procul castris eius consedit.
urn:cts:omar:stoa0179.stoa001.omar:8.19.6#Vitruvio nec, ut vallo se teneret adversus validiorem hostem, sana constare mens, nec, ut longius a castris dimicaret, animus suppetere; vix tota extra portam castrorum explicata acie,
urn:cts:omar:stoa0179.stoa001.omar:8.19.7#fugam magis retro quam proelium aut hostem spectante milite sine consilio, sine audacia depugnat.
urn:cts:omar:stoa0179.stoa001.omar:8.19.8#ut et levi momento nec ambigue est victus, ita brevitate ipsa loci facilique receptu in tam propinqua castra haud aegre militem a multa caede est tutatus,
urn:cts:omar:stoa0179.stoa001.omar:8.19.9#nec fere quisquam in ipso certamine, pauci in turba fugae extremae, cum in castra ruerent, caesi; primisque tenebris Privernum inde petitum agmine trepido, ut muris potius quam vallo sese tutarentur. a Priverno Plautius alter consul pervastatis passim agris praedaque abacta in agrum Fundanum exercitum inducit. ingredienti fines senatus Fundanorum occurrit;
urn:cts:omar:stoa0179.stoa001.omar:8.19.10#negant se pro Vitruvio sectamque eius secutis precatum venisse, sed pro Fundano populo, quem extra culpam belli esse ipsum Vitruvium iudicasse, cum receptaculum fugae Privernum habuerit, non patriam Fundos.
urn:cts:omar:stoa0179.stoa001.omar:8.19.11#Priverni igitur hostes populi Romani quaerendos persequendosque esse, qui simul a Fundanis ac Romanis utriusque patriae inmemores defecerint; Fundanis pacem esse et animos Romanos et gratam memoriam acceptae civitatis.
urn:cts:omar:stoa0179.stoa001.omar:8.19.12#orare se consulem, ut bellum ab innoxio populo abstineat; agros, urbem, corpora ipsorum coniugumque ac liberorum suorum in potestate populi Romani esse futuraque.
urn:cts:omar:stoa0179.stoa001.omar:8.19.13#conlaudatis Fundanis consul litterisque Romam missis, in officio Fundanos esse, ad Privernum flexit iter. prius animadversum in eos, qui capita coniurationis fuerant, a consule scribit Claudius;
urn:cts:omar:stoa0179.stoa001.omar:8.19.14#ad trecentos quinquaginta ex coniuratis vinctos Romam missos eamque deditionem ab senatu non acceptam, quod egentium atque humilium poena defungi velle Fundanum populum censuerint.
urn:cts:omar:stoa0179.stoa001.omar:8.20.1#Privernum duobus consularibus exercitibus cum obsideretur, alter consul comitiorum causa Romam revocatus.
urn:cts:omar:stoa0179.stoa001.omar:8.20.2#carceres eo anno in circo primum statuti.
urn:cts:omar:stoa0179.stoa001.omar:8.20.3#nondum perfunctos cura Privernatis belli tumultus Gallici fama atrox invasit haud ferme unquam neglecta patribus. extemplo igitur consules novi L. Aemilius Mamercinus et C. Plautius eo ipso die, kal. Quinctilibus, quo magistratum inierunt, conparare inter se provincias iussi et Mamercinus, cui Gallicum bellum evenerat, scribere exercitum sine ulla vacationis venia; quin opificum quoque vulgus et sellularii,
urn:cts:omar:stoa0179.stoa001.omar:8.20.4#minime militiae idoneum genus, exciti dicuntur Veiosque ingens exercitus contractus, ut inde obviam Gallis iretur; longius discedi,
urn:cts:omar:stoa0179.stoa001.omar:8.20.5#ne alio itinere hostis falleret ad urbem incedens, non placuit. paucos deinde post dies satis explorata temporis eius quiete a Gallis Privernum omnis conversa vis. duplex inde fama est;
urn:cts:omar:stoa0179.stoa001.omar:8.20.6#alii vi captam urbem Vitruviumque vivum in potestatem venisse, alii, priusquam ultima adhiberetur vis, ipsos se in dicionem consulis caduceum praeferentes permisisse auctores sunt Vitruviumque ab suis traditum.
urn:cts:omar:stoa0179.stoa001.omar:8.20.7#senatus de Vitruvio Privernatibusque consultus consulem Plautium dirutis Priverni muris praesidioque valido inposito ad triumphum accersit; Vitruvium in carcere adservari iussit, quoad consul redisset, tum verberatum necari. aedes eius,
urn:cts:omar:stoa0179.stoa001.omar:8.20.8#quae essent in Palatio, diruendas, bona Semoni Sango censuerunt consecranda; quodque aeris ex eis redactum est, ex eo aenei orbes facti positi in sacello Sangus adversus aedem Quirini.
urn:cts:omar:stoa0179.stoa001.omar:8.20.9#de senatu Privernate ita decretum, ut, qui senator Priverni post defectionem ab Romanis mansisset, trans Tiberim lege eadem, qua Veliterni, habitaret.
urn:cts:omar:stoa0179.stoa001.omar:8.20.10#His ita decretis usque ad triumphum Plauti silentium de Privernatibus fuit; post triumphum consul necato Vitruvio sociisque eius noxae apud satiatos iam suppliciis nocentium tutam mentionem de Privernatibus ratus '
urn:cts:omar:stoa0179.stoa001.omar:8.20.11#quoniam auctores defectionis' inquit 'meritas poenas et ab dis inmortalibus et a vobis habent, patres conscripti, quid placet de innoxia multitudine fieri? equidem,
urn:cts:omar:stoa0179.stoa001.omar:8.20.12#etsi meae partes exquirendae magis sententiae quam dandae sunt, tamen, cum videam Privernates vicinos Samnitibus esse, unde nunc nobis incertissima pax est, quam minimum irarum inter nos illosque relinqui velim.'
urn:cts:omar:stoa0179.stoa001.omar:8.21.1#cum ipsa per sese res anceps esset, prout cuiusque ingenium erat atrocius mitiusve suadentibus, tum incertiora omnia unus ex Privernatibus legatis fecit, magis condicionis, in qua natus esset, quam praesentis necessitatis memor,
urn:cts:omar:stoa0179.stoa001.omar:8.21.2#qui interrogatus a quodam tristioris sententiae auctore, quam poenam meritos Privernates censeret, 'eam' inquit, 'quam merentur qui se libertate dignos censent.'
urn:cts:omar:stoa0179.stoa001.omar:8.21.3#cuius cum feroci responso infestiores factos videret consul eos, qui ante Privernatium causam inpugnabant, ut ipse benigna interrogatione mitius responsum eliceret, 'quid?
urn:cts:omar:stoa0179.stoa001.omar:8.21.4#si poenam' inquit 'remittimus vobis, qualem nos pacem vobiscum habituros speremus?' 'si bonam dederitis' inquit, 'et fidam et perpetuam;
urn:cts:omar:stoa0179.stoa001.omar:8.21.5#si malam, haud diuturnam'. tum vero minari, nec id ambigue, Privernatem quidam, et illis vocibus ad rebellandum incitari pacatos populos; pars mitior senatus ad meliora responsum trahere
urn:cts:omar:stoa0179.stoa001.omar:8.21.6#et dicere viri et liberi vocem auditam; an credi posse ullum populum aut hominem denique in ea condicione, cuius eum paeniteat, diutius, quam necesse sit, mansurum?
urn:cts:omar:stoa0179.stoa001.omar:8.21.7#ibi pacem esse fidam, ubi voluntarii pacati sint, neque eo loco, ubi servitutem esse velint, fidem sperandam esse.
urn:cts:omar:stoa0179.stoa001.omar:8.21.8#in hanc sententiam maxime consul ipse inclinavit animos, identidem ad principes sententiarum consulares,
urn:cts:omar:stoa0179.stoa001.omar:8.21.9#uti exaudiri posset a pluribus, dicendo eos demum, qui nihil praeterquam de libertate cogitent, dignos esse, qui Romani fiant.
urn:cts:omar:stoa0179.stoa001.omar:8.21.10#itaque et in senatu causam obtinuere, et ex auctoritate patrum latum ad populum est, ut Privernatibus civitas daretur. eodem anno Anxur trecenti in coloniam missi sunt;
urn:cts:omar:stoa0179.stoa001.omar:8.21.11#bina iugera agri acceperunt.
urn:cts:omar:stoa0179.stoa001.omar:8.22.1#secutus est annus nulla re belli domive insignis, P. Plautio Proculo P. Cornelio Scapula consulibus, praeterquam quod Fregellas—
urn:cts:omar:stoa0179.stoa001.omar:8.22.2#Hernicorum is ager, deinde Volscorum fuerat—colonia deducta et populo visceratio data a M. Flavio in funere matris.
urn:cts:omar:stoa0179.stoa001.omar:8.22.3#erant, qui per speciem honorandae parentis meritam mercedem populo solutam interpretarentur, quod eum die dicta ab aedilibus crimine stupratae matris familiae absolvisset.
urn:cts:omar:stoa0179.stoa001.omar:8.22.4#data visceratio in praeteriti iudicii gratiam honoris etiam ei causa fuit. tribunatumque plebei proximis comitiis petentibus absens praefertur. Palaepolis fuit haud procul inde,
urn:cts:omar:stoa0179.stoa001.omar:8.22.5#ubi nunc Neapolis sita est; duabus urbibus populus idem habitabat. Cumis erant oriundi;
urn:cts:omar:stoa0179.stoa001.omar:8.22.6#Cumani Chalcide Euboica originem trahunt. classe, qua advecti ab domo fuerant, multum in ora maris eius, quod accolunt, potuere, primo in insulas Aenariam et Pithecusas egressi, deinde in continentem ausi sedes transferre.
urn:cts:omar:stoa0179.stoa001.omar:8.22.7#haec civitas cum suis viribus tum Samnitium infidae adversus Romanos societati freta, sive pestilentiae, quae Romanam urbem adorta nuntiabatur, fidens multa hostilia adversus Romanos agrum Campanum Falernumque incolentes fecit.
urn:cts:omar:stoa0179.stoa001.omar:8.22.8#igitur L. Cornelio Lentulo Q. Publilio Philone iterum consulibus, fetialibus Palaepolim ad res repetendas missis, cum relatum esset a Graecis, gente lingua magis strenua quam factis, ferox responsum, ex auctoritate patrum populus Palaepolitanus bellum fieri iussit.
urn:cts:omar:stoa0179.stoa001.omar:8.22.9#inter consules provinciis conparatis bello Graeci persequendi Publilio evenerunt;
urn:cts:omar:stoa0179.stoa001.omar:8.22.10#Cornelius altero exercitu Samnitibus, si qua se moverent, oppositus. fama autem erat defectioni Campanorum inminentes ad Capuam admoturos castra; ibi optumum visum Cornelio stativa habere.
urn:cts:omar:stoa0179.stoa001.omar:8.23.1#ab utroque consule exiguam spem pacis cum Samnitibus esse certior fit senatus: Publilius duo milia Nolanorum militum et quattuor Samnitium, magis Nolanis cogentibus quam voluntate Graecorum, recepta Palaepoli scripserat Romam, Cornelius:
urn:cts:omar:stoa0179.stoa001.omar:8.23.2#compertum se habere dilectum indictum a magistratibus universumque Samnium erectum ac vicinos populos, Privernatem Fundanumque et Formianum, haud ambigue sollicitari.
urn:cts:omar:stoa0179.stoa001.omar:8.23.3#ob haec cum legatos mitti placuisset prius ad Samnites, quam bellum fieret, responsum redditur ab Samnitibus ferox.
urn:cts:omar:stoa0179.stoa001.omar:8.23.4#ultro incusabant iniurias Romanorum; neque eo neglegentius ea, quae ipsis obicerentur, purgabant: haud ullo publico consilio auxiliove iuvari Graecos;
urn:cts:omar:stoa0179.stoa001.omar:8.23.5#nec Fundanum Formianumve a se sollicitatos; quippe minime paenitere se virium suarum, si bellum placeat.
urn:cts:omar:stoa0179.stoa001.omar:8.23.6#ceterum non posse dissimulare aegre pati civitatem Samnitium, quod Fregellas ex Volscis captas dirutasque ab se restituerit Romanus populus coloniamque in Samnitium agro inposuerint, quam coloni eorum Fregellas appellent;
urn:cts:omar:stoa0179.stoa001.omar:8.23.7#eam se contumeliam iniuriamque, ni sibi ab iis, qui fecerint, dematur, ipsos omni vi depulsuros esse.
urn:cts:omar:stoa0179.stoa001.omar:8.23.8#cum Romanus legatus ad disceptandum eos ad communes socios atque amicos vocaret, 'quid perplexe agimus?' inquit; 'nostra certamina, Romani, non verba legatorum nec hominum quisquam disceptator, sed campus Campanus, in quo concurrendum est, et arma et communis Mars belli decernet.
urn:cts:omar:stoa0179.stoa001.omar:8.23.9#proinde inter Capuam Suessulamque castra castris conferamus et, Samnis Romanusne imperio Italiam regat, decernamus.'
urn:cts:omar:stoa0179.stoa001.omar:8.23.10#legati Romanorum cum se non, quo hostis vocasset, sed quo imperatores sui duxissent, ituros esse respondissent, domum rediere. iam Publilius inter Palaepolim Neapolimque loco opportune capto diremerat hostibus societatem auxilii mutui, qua, ut quisque locus premeretur, inter se usi fuerant.
urn:cts:omar:stoa0179.stoa001.omar:8.23.11#itaque cum et comitiorum dies instaret et Publilium inminentem hostium muris avocari ab spe capiendae in dies urbis haud e re publica esset,
urn:cts:omar:stoa0179.stoa001.omar:8.23.12#actum cum tribunis est, ad populum ferrent, ut, cum Q. Publilius Philo consulatu abisset, pro consule rem gereret, quoad debellatum cum Graecis esset.
urn:cts:omar:stoa0179.stoa001.omar:8.23.13#L. Cornelio, quia ne eum quidem in Samnium iam ingressum revocari ab impetu belli placebat, litterae missae, ut dictatorem comitiorum causa diceret.
urn:cts:omar:stoa0179.stoa001.omar:8.23.14#dixit M. Claudium Marcellum; ab eo magister equitum dictus Sp. Postumius. nec tamen ab dictatore comitia sunt habita, quia, vitione creatus esset, in disquisitionem venit. consulti augures vitiosum videri dictatorem pronuntiaverunt.
urn:cts:omar:stoa0179.stoa001.omar:8.23.15#eam rem tribuni suspectam infamemque criminando fecerunt: nam neque facile fuisse id vitium nosci, cum consul oriens de nocte silentio diceret dictatorem, neque ab consule cuiquam publice privatimve de ea re scriptum esse,
urn:cts:omar:stoa0179.stoa001.omar:8.23.16#nec quemquam mortalium extare, qui se vidisse aut audisse quid dicat, quod auspicium dirimeret, neque augures divinare Romae sedentes potuisse, quid in castris consuli vitii obvenisset. cui non apparere, quod plebeius dictator sit, id vitium auguribus visum?
urn:cts:omar:stoa0179.stoa001.omar:8.23.17#haec aliaque ab tribunis nequiquam iactata; tandem ad interregnum res rediit, dilatisque alia atque alia de causa comitiis quartus decimus demum interrex L. Aemilius consules creat C. Poetelium L. Papirium Mugillanum; Cursorem in aliis annalibus invenio.
urn:cts:omar:stoa0179.stoa001.omar:8.24.1#eodem anno Alexandream in Aegypto proditum conditam, Alexandrumque Epiri regem ab exule Lucano interfectum sortes Dodonaei Iouis eventu adfirmasse.
urn:cts:omar:stoa0179.stoa001.omar:8.24.2#accito ab Tarentinis in Italiam data dictio erat, caveret Acherusiam aquam Pandosiamque urbem; ibi fatis eius terminumn dari.
urn:cts:omar:stoa0179.stoa001.omar:8.24.3#eoque ocius transmisit in Italiam, ut quam maxime procul abesset urbe Pandosia in Epiro et Acheronte amni, quem ex Molosside fluentem in stagna inferna accipit Thesprotius sinus. ceterum ut ferme fugiendo in media fata ruitur,
urn:cts:omar:stoa0179.stoa001.omar:8.24.4#cum saepe Bruttias Lucanasque legiones fudisset, Heracleam Tarentinorum coloniam ex Lucanis, Sipottum Apulorum Consentiamque Bruttiorum ac Terinam, alias inde Messapiorum ac Lucanorum cepisset urbes et trecentas familias inlustres in Epirum, quas obsidum numero haberet,
urn:cts:omar:stoa0179.stoa001.omar:8.24.5#misisset, haud procul Pandosia urbe, inminente Lucanis ac Bruttiis finibus, tris tumulos aliquantum inter se distantes insedit, ex quibus incursiones in omnem partem agri hostilis faceret;
urn:cts:omar:stoa0179.stoa001.omar:8.24.6#et ducentos ferme Lucanorum exules circa se pro fidis habebat, ut pleraque eius generis ingenia sunt, cum fortuna mutabilem gerentes fidem.
urn:cts:omar:stoa0179.stoa001.omar:8.24.7#Imbres continui campis omnibus inundatis cum interclusissent trifariam exercitum a mutuo inter se auxilio, duo praesidia, quae sine rege erant, inproviso hostium adventu opprimuntur; deletisque eis ad ipsius obsidionem omnes conversi.
urn:cts:omar:stoa0179.stoa001.omar:8.24.8#inde ab Lucanis exulibus ad suos nuntii missi sunt, pactoque reditu promissum est regem aut vivum aut mortuum in potestatem daturos.
urn:cts:omar:stoa0179.stoa001.omar:8.24.9#ceterum cum delectis ipse egregium facinus ausus per medios erumpit hostes et ducem Lucanorum comminus congressum obtruncat;
urn:cts:omar:stoa0179.stoa001.omar:8.24.10#contrahensque suos ex fuga palatos pervenit ad amnem, ruinis recentibus pontis, quem vis aquae abstulerat, indicantem iter. quem cum incerto vado transiret agmen,
urn:cts:omar:stoa0179.stoa001.omar:8.24.11#fessus metu ac labore miles increpans nomen abominandum fluminis 'iure Acheros vocaris' inquit. quod ubi ad aures accidit regis, adiecit extemplo animum fatis suis substititque dubius, an transiret.
urn:cts:omar:stoa0179.stoa001.omar:8.24.12#tum Sotimus, minister ex regiis pueris, quid in tanto discrimine periculi cunctaretur, interrogans, indicat Lucanos insidiis quaerere locum.
urn:cts:omar:stoa0179.stoa001.omar:8.24.13#quos ubi respexit rex procul grege facto venientes, stringit gladium et per medium amnem transmittit equum; iamque in vadum egressum eminus veruto Lucanus exul transfigit.
urn:cts:omar:stoa0179.stoa001.omar:8.24.14#lapsum inde cum inhaerente telo corpus exanime detulit amnis in hostium praesidia. ibi foeda laceratio corporis facta. namque praeciso medio partem Consentiam misere, pars ipsis retenta ad ludibrium.
urn:cts:omar:stoa0179.stoa001.omar:8.24.15#quae cum iaculis saxisque procul incesseretur, mulier una ultra humanarum irarum fidem saevienti turbae inmixta, ut parumper sustinerent, precata, flens ait virum sibi liberosque captos apud hostes esse; sperare corpore regio utcumque mulcato se suos redempturam.
urn:cts:omar:stoa0179.stoa001.omar:8.24.16#is finis lacerationi fuit, sepultumque Consentiae quod membrorum reliquum fuit cura mulieris unius, ossaque Metapontum ad hostes remissa,
urn:cts:omar:stoa0179.stoa001.omar:8.24.17#inde Epirum devecta ad Cleopatram uxorem sororemque Olympiadem, quarum mater magni Alexandri altera, soror altera fuit. haec de Alexandri Epirensis tristi eventu,
urn:cts:omar:stoa0179.stoa001.omar:8.24.18#quamquam Romano bello fortuna eum abstinuit, tamen, quia in Italia bella gessit, paucis dixisse satis sit.
urn:cts:omar:stoa0179.stoa001.omar:8.25.1#eodem anno lectisternium Romae, quinto post conditam urbem, iisdem, quibus ante, placandis habitum est deis.
urn:cts:omar:stoa0179.stoa001.omar:8.25.2#novi deinde consules iussu populi cum misissent, qui indicerent Samnitibus bellum, ipsi maiore conatu quam adversus Graecos cuncta parabant; et alia nova nihil tum animo tale agitantibus accesserunt auxilia:
urn:cts:omar:stoa0179.stoa001.omar:8.25.3#Lucani atque Apuli, quibus gentibus nihil ad eam diem cum Romano populo fuerat, in fidem venerunt, arma virosque ad bellum pollicentes; foedere ergo in amicitiam accepti. eodem tempore etiam in Samnio res prospere gesta.
urn:cts:omar:stoa0179.stoa001.omar:8.25.4#tria oppida in potestatem venerunt, Allifae Callifae Rufrium, aliusque ager primo adventu consulum longe lateque est pervastatus.
urn:cts:omar:stoa0179.stoa001.omar:8.25.5#hoc bello tam prospere commisso alteri quoque bello, quo Graeci obsidebantur, iam finis aderat. nam praeterquam quod intersaeptis munimentis hostium pars parti abscisa erat, foediora aliquanto intra muros iis,
urn:cts:omar:stoa0179.stoa001.omar:8.25.6#quibus hostis territabat patiebantur, et velut capti a suismet ipsi praesidiis indigna iam in liberis quoque ac coniugibus et quae captarum urbium extrema sunt patiebantur.
urn:cts:omar:stoa0179.stoa001.omar:8.25.7#itaque cum et a Tarento et a Samnitibus fama esset nova auxilia ventura, Samnitium plus, quam vellent, intra moenia esse rebantur, Tarentinorum iuventutem,
urn:cts:omar:stoa0179.stoa001.omar:8.25.8#Graeci Graecos, haud minus per quos Samniti Nolanoque quam ut Romanis hostibus resisterent, expectabant; postremo levissimum malorum deditio ad Romanos visa.
urn:cts:omar:stoa0179.stoa001.omar:8.25.9#Charilaus et Nymphius principes civitatis communicato inter se consilio partes ad rem agendam divisere, ut alter ad imperatorem Romanorum transfugeret, alter subsisteret ad praebendam opportunam consilio urbem.
urn:cts:omar:stoa0179.stoa001.omar:8.25.10#Charilaus fuit, qui ad Publilium Philonem venit et, quod bonum faustum felix Palaepolitanis populoque Romano esset, tradere se ait moenia statuisse.
urn:cts:omar:stoa0179.stoa001.omar:8.25.11#eo facto utrum ab se prodita an servata patria videatur, in fide Romana positum esse. sibi privatim nec pacisci quicquam nec petere; publice petere quam pacisci magis,
urn:cts:omar:stoa0179.stoa001.omar:8.25.12#ut, si successisset inceptis, cogitaret populus Romanus potius, cum quanto studio periculoque reditum in amicitiam suam esset, quam qua stultitia et temeritate de officio decessum.
urn:cts:omar:stoa0179.stoa001.omar:8.25.13#conlaudatus ab imperatore tria milia militum ad occupandam eam partem urbis, quam Samnites insidebant, accepit; praesidio ei L. Quinctius tribunus militum praepositus.
urn:cts:omar:stoa0179.stoa001.omar:8.26.1#eodem tempore et Nymphius praetorem Samnitium arte adgressus perpulerat, ut, quoniam omnis Romanus exercitus aut circa Palaepolim aut in Samnio esset, sineret se classe circumvehi ad Romanum agrum, non oram modo maris sed ipsi urbi propinqua loca depopulaturum.
urn:cts:omar:stoa0179.stoa001.omar:8.26.2#sed, ut falleret, nocte proficiscendum esse extemploque naves deducendas. quod quo maturius fieret, omnis iuventus Samnitium praeter necessarium urbis praesidium ad litus missa. ubi dum Nymphius in tenebris
urn:cts:omar:stoa0179.stoa001.omar:8.26.3#et multitudine semet ipsa inpediente, sedulo aliis alia imperia turbans, terit tempus, Charilaus ex conposito ab sociis in urbem receptus, cum summa urbis Romano milite inplesset, tolli clamorem iussit; ad quem Graeci signo accepto a principibus quievere,
urn:cts:omar:stoa0179.stoa001.omar:8.26.4#Nolani per aversam partem urbis via Nolam ferente effugiunt. Samnitibus exclusis ab urbe ut expeditior in praesentia fuga, ita foedior,
urn:cts:omar:stoa0179.stoa001.omar:8.26.5#postquam periculo evaserunt, visa, quippe qui inermes nulla rerum suarum non relicta inter hostes, ludibrium non externis modo sed etiam popularibus, spoliati atque egentes domos rediere. haud ignarus opinionis alterius,
urn:cts:omar:stoa0179.stoa001.omar:8.26.6#qua haec proditio ab Samnitibus facta traditur, cum auctoribus hoc dedi, quibus dignius credi est, tum foedus Neapolitanum — eo enim deinde summa rei Graecorum venit—similius vero facit ipsos in amicitiam redisse.
urn:cts:omar:stoa0179.stoa001.omar:8.26.7#Publilio triumphus decretus, quod satis credebatur obsidione domitos hostes in fidem venisse. duo singularia haec ei viro primum contigere, prorogatio imperii, non ante in ullo facta, et acto honore triumphus.
urn:cts:omar:stoa0179.stoa001.omar:8.27.1#aliud subinde bellum cum alterius orae Graecis exortum.
urn:cts:omar:stoa0179.stoa001.omar:8.27.2#namque Tarentini, cum rem Palaepolitanam vana spe auxilii aliquamdiu sustinuissent, postquam Romanos urbe potitos accepere, velut destituti ac non qui ipsi destituissent, increpare Palaepolitanos, ira atque invidia in Romanos furere, eo etiam, quod Lucanos et Apulos—nam utraque eo anno societas coepta est—in fidem populi Romani venisse adlatum est:
urn:cts:omar:stoa0179.stoa001.omar:8.27.3#quippe propemodum perventum ad se esse, iamque in eo rem fore, ut Romani aut hostes aut domini habendi sint.
urn:cts:omar:stoa0179.stoa001.omar:8.27.4#discrimen profecto rerum suarum in bello Samnitium eventuque eius verti; eam solam gentem restare, nec eam ipsam satis validam, quando Lucanus defecerit;
urn:cts:omar:stoa0179.stoa001.omar:8.27.5#quem revocari adhuc inpellique ad abolendam societatem Romanam posse, si qua ars serendis discordiis adhibeatur.
urn:cts:omar:stoa0179.stoa001.omar:8.27.6#haec consilia cum apud cupidos rerum novandarum valuissent, ex iuventute quidam Lucanorum pretio adsciti, clari magis inter populares quam honestly, inter se mulcati ipsi virgis cum corpora nuda intulissent in civium coetum,
urn:cts:omar:stoa0179.stoa001.omar:8.27.7#vociferati sunt se, quod castra Romana ingredi ausi essent, a consulibus virgis caesos ac prope securi percussos esse.
urn:cts:omar:stoa0179.stoa001.omar:8.27.8#deformis suapte natura res cum speciem iniuriae magis quam doli prae se ferret, concitati homines cogunt clamore suo magistratus senatum vocare,
urn:cts:omar:stoa0179.stoa001.omar:8.27.9#et alii circumstantes concilium bellum in Romanos poscunt, alii ad concitandam in arma multitudinem agrestium discurrunt, tumultuque etiam sanos consternante animos decernitur, ut societas cum Samnitibus renovaretur, legatique ad eam rem mittuntur.
urn:cts:omar:stoa0179.stoa001.omar:8.27.10#repentina res quia quam causam nullam tam ne fidem quidem habebat, coacti a Samnitibus et obsides dare et praesidia in loca munita accipere, caeci fraude et ira nihil recusarunt.
urn:cts:omar:stoa0179.stoa001.omar:8.27.11#dilucere deinde brevi fraus coepit, postquam criminum falsorum auctores Tarentum commigravere; sed amissa omni de se potestate nihil ultra, quam ut paeniteret frustra, restabat.
urn:cts:omar:stoa0179.stoa001.omar:8.28.1#eo anno plebei Romanae velut aliud initium libertatis factum est, quod necti desierunt; mutatum autem ius ob unius faeneratoris simul libidinem simul crudelitatem insignem.
urn:cts:omar:stoa0179.stoa001.omar:8.28.2#L. Papirius is fuit, cui cum se C. Publilius ob aes alienum paternum nexum dedisset, quae aetas formaque misericordiam elicere poterant, ad libidinem et contumeliam animum accenderunt.
urn:cts:omar:stoa0179.stoa001.omar:8.28.3#ut florem aetatis eius fructum adventicium crediti ratus, primo perlicere adulescentem sermone incesto est conatus; dein, postquam aspernabantur flagitium aures, minis territare atque identidem admonere fortunae;
urn:cts:omar:stoa0179.stoa001.omar:8.28.4#postremo, cum ingenuitatis magis quam praesentis condicionis memorem videret, nudari iubet verberaque adferri.
urn:cts:omar:stoa0179.stoa001.omar:8.28.5#quibus laceratus iuvenis cum se in publicum proripuisset, libidinem crudelitatemque conquerens faeneratoris,
urn:cts:omar:stoa0179.stoa001.omar:8.28.6#ingens vis hominum cum aetatis miseratione atque indignitate iniuriae accensa, tum suae condicionis liberumque suorum respectu, in forum atque inde agmine facto ad curiam concurrit; et,
urn:cts:omar:stoa0179.stoa001.omar:8.28.7#cum consules tumultu repentino coacti senatum vocarent, introeuntibus in curiam patribus laceratum iuvenis tergum, procumbentes ad singulorum pedes, ostentabant.
urn:cts:omar:stoa0179.stoa001.omar:8.28.8#victum eo die ob inpotentem iniuriam unius ingens vinculum fidei; iussique consules ferre ad populum, ne quis, nisi qui noxam meruisset, donec poenam lueret, in compedibus aut in nervo teneretur; pecuniae creditae bona debitoris,
urn:cts:omar:stoa0179.stoa001.omar:8.28.9#non corpus obnoxium esset. ita nexi soluti, cautumque in posterum, ne necterentur.
urn:cts:omar:stoa0179.stoa001.omar:8.29.1#eodem anno cum satis per se ipsum Samnitium bellum et defectio repens Lucanorum auctoresque defectionis Tarentini sollicitos haberent patres, accessit, ut et Vestinus populus Samnitibus sese coniungeret.
urn:cts:omar:stoa0179.stoa001.omar:8.29.2#quae res sicut eo anno sermonibus magis passim hominum iactata quam in publico ullo concilio est, ita insequentis anni consulibus, L. Furio Camillo iterum Iunio Bruto Scaevae, nulla prior potiorque visa est, de qua ad senatum referrent.
urn:cts:omar:stoa0179.stoa001.omar:8.29.3#et quamquam non nova res erat, tamen tanta cura patres incessit, ut pariter eam susceptam neglectamque timerent, ne aut inpunitas eorum lascivia superbiaque aut bello poenae expetitae metu propinquo atque ira concirent finitimos populos.
urn:cts:omar:stoa0179.stoa001.omar:8.29.4#et erat genus omne abunde bello Samnitibus par, Marsi Paelignique et Marrucini: quos, si Vestinus attingeretur, omnes habendos hostes.
urn:cts:omar:stoa0179.stoa001.omar:8.29.5#vicit tamen pars, quae in praesentia videri potuit maioris animi quam consilii;
urn:cts:omar:stoa0179.stoa001.omar:8.29.6#sed eventus docuit fortes fortunam iuvare. bellum ex auctoritate patrum populus adversus Vestinos iussit.
urn:cts:omar:stoa0179.stoa001.omar:8.29.7#provincia ea Bruto, Samnium Camillo sorte evenit. exercitus utroque ducti, et cura tuendorum finium hostes prohibiti coniungere arma.
urn:cts:omar:stoa0179.stoa001.omar:8.29.8#ceterum alterum consulem L. Furium, cui maior moles rerum inposita erat, morbo gravi inplicitum fortuna bello subtraxit;
urn:cts:omar:stoa0179.stoa001.omar:8.29.9#iussusque dictatorem dicere rei gerendae causa longe clarissimum bello ea tempestate dixit, L. Papirium Cursorem, a quo Q. Fabius Maximus Rullianus magister equitum est dictus:
urn:cts:omar:stoa0179.stoa001.omar:8.29.10#par nobile rebus in eo magistratu gestis, discordia tamen, qua prope ad ultimum dimicationis ventum est, nobilius. ab altero consule in Vestinis multiplex bellum
urn:cts:omar:stoa0179.stoa001.omar:8.29.11#nec usquam vario eventu gestum est. nam et pervastavit agros
urn:cts:omar:stoa0179.stoa001.omar:8.29.12#et populando atque urendo tecta hostium sataque in aciem invitos extraxit et ita proelio uno accidit Vestinorum res, haudquaquam tamen incruento milite suo, ut non in castra solum refugerent hostes sed iam ne vallo quidem ac fossis freti dilaberentur in oppida, situ urbium moenibusque se defensuri.
urn:cts:omar:stoa0179.stoa001.omar:8.29.13#postremo oppida quoque vi expugnare adortus primo Cutinam ingenti ardore militum a vulnerum ira, quod haud fere quisquam integer proelio excesserat, scalis cepit, deinde Cingiliam.
urn:cts:omar:stoa0179.stoa001.omar:8.29.14#utriusque urbis praedam militibus, quod eos neque portae nec muri hostium arcuerant, concessit.
urn:cts:omar:stoa0179.stoa001.omar:8.30.1#in Samnium incertis itum auspiciis est; cuius rei vitium non in belli eventum, quod prospere gestum est, sed in rabiem atque iras imperatorum vertit.
urn:cts:omar:stoa0179.stoa001.omar:8.30.2#namque Papirius dictator a pullario monitus cum ad auspicium repetendum Romam proficisceretur, magistro equitum denuntiavit, ut sese loco teneret neu absente se cum hoste manum consereret.
urn:cts:omar:stoa0179.stoa001.omar:8.30.3#Q. Fabius cum post profectionem dictatoris per exploratores conperisset perinde omnia soluta apud hostes esse, ac si nemo Romanus in Samnio esset,
urn:cts:omar:stoa0179.stoa001.omar:8.30.4#seu ferox adulescens indignitate accensus, quod omnia in dictatore viderentur reposita esse, seu occasione bene gerendae rei inductus, exercitu instructo paratoque profectus ad Imbrinium —ita vocant locum—acie cum Samnitibus conflixit. ea fortuna pugnae fuit,
urn:cts:omar:stoa0179.stoa001.omar:8.30.5#ut nihil relictum sit, quo, si adfuisset dictator, res melius geri potuerit; non dux militi, non miles duci defuit;
urn:cts:omar:stoa0179.stoa001.omar:8.30.6#eques etiam auctore L. Cominio tribuno militum, qui aliquotiens impetu capto perrumpere non poterat hostium agmen, detraxit frenos equis atque ita concitatos calcaribus permisit, ut sustinere eos nulla vis posset; per arma, per viros late stragem dedere;
urn:cts:omar:stoa0179.stoa001.omar:8.30.7#secutus pedes impetum equitum turbatis hostibus intulit signa. viginti milia hostium caesa eo die traduntur. auctores habeo bis cum hoste signa conlata dictatore absente, bis rem egregie gestam; apud antiquissimos scriptores una haec pugna invenitur; in quibusdam annalibus tota res praetermissa, est. magister equitum,
urn:cts:omar:stoa0179.stoa001.omar:8.30.8#ut ex tanta caede, multis potitus spoliis congesta in ingentem acervum hostilia arma subdito igne concremavit, seu votum id deorum cuipiam fuit,
urn:cts:omar:stoa0179.stoa001.omar:8.30.9#seu credere libet Fabio auctori eo facturn, ne suae gloriae fructum dictator caperet nomenque ibi scriberet aut spolia in triumpho ferret.
urn:cts:omar:stoa0179.stoa001.omar:8.30.10#litterae quoque de re prospere gesta ad senatum, non ad dictatorem missae argumentum fuere minime cum eo communicantis laudes. ita certe dictator id factum accepit, ut laetis aliis victoria parta prae se ferret iram tristitiamque. misso itaque repente senatu se ex curia proripuit,
urn:cts:omar:stoa0179.stoa001.omar:8.30.11#tum vero non Samnitium magis legiones quam maiestatem dictatoriam et disciplinam militarem a magistro equitum victam et eversam dictitans, si illi inpune spretum imperium fuisset.
urn:cts:omar:stoa0179.stoa001.omar:8.30.12#itaque plenus minarum iraeque profectus in castra cum maximis itineribus isset, non tamen praevenire famam aduentus sui potuit;
urn:cts:omar:stoa0179.stoa001.omar:8.30.13#praecurrerant enim ab urbe, qui nuntiarent dictatorem avidum poenae venire, alternis paene verbis T. Manli factum laudantem.
urn:cts:omar:stoa0179.stoa001.omar:8.31.1#Fabius contione extemplo advocata obtestatus milites est, ut, qua virtute rem publicam ab infestissimis hostibus defendissent, eadem se, cuius ductu auspicioque vicissent, ab inpotenti crudelitate dictatoris tutarentur:
urn:cts:omar:stoa0179.stoa001.omar:8.31.2#venire amentem invidia, iratum virtuti alienae felicitatique; furere, quod se absente res publica egregie gesta esset; malle, si mutare fortunam posset, apud Samnites quam Romanos victoriam esse;
urn:cts:omar:stoa0179.stoa001.omar:8.31.3#imperium dictitare spretum, tamquam non eadem mente pugnari vetuerit, qua pugnatum doleat: et tunc invidia inpedire virtutem alienam voluisse cupidissimisque arma ablaturum fuisse militibus, ne se absente moveri possent,
urn:cts:omar:stoa0179.stoa001.omar:8.31.4#et nunc id furere, id aegre pati, quod sine L. Papirio non inermes, non manci milites fuerint, quod se Q. Fabius magistrum equitum duxerit ac non accensum dictatoris.
urn:cts:omar:stoa0179.stoa001.omar:8.31.5#quid illum facturum fuisse, si, quod belli casus ferunt Marsque communis, adversa pugna evenisset, qui sibi devictis hostibus, re publica bene gesta, ita ut non ab illo unico duce melius geri potuerit, supplicium magistro equitum minetur?
urn:cts:omar:stoa0179.stoa001.omar:8.31.6#neque illum magistro equitum infestiorem quam tribunis militum, quam centurionibus, quam militibus esse. si posset, in omnes saeviturum fuisse;
urn:cts:omar:stoa0179.stoa001.omar:8.31.7#quia id nequeat, in unum saevire; etiam invidiam tamquam ignem summa petere; in caput consilii, in ducem incurrere; si se simul cum gloria rei gestae extinxisset, tunc victorem velut in capto exercitu dominantem, quidquid licuerit in magistro equitum, in militibus ausurum. proinde adessent in sua causa omnium libertati.
urn:cts:omar:stoa0179.stoa001.omar:8.31.8#si consensum exercitus eundem, qui in proelio fuerit, in tuenda victoria videat et salutem unius omnibus curae esse, inclinaturum ad clementiorem sententiam animum;
urn:cts:omar:stoa0179.stoa001.omar:8.31.9#postremo se vitam fortunasque suas illorum fidei virtutique permittere.
urn:cts:omar:stoa0179.stoa001.omar:8.32.1#clamor e tota contione ortus, uti bonum animum haberet: neminem illi vim adlaturum salvis legionibus Romanis. haud multo post dictator advenit classicoque extemplo ad contionem advocavit.
urn:cts:omar:stoa0179.stoa001.omar:8.32.2#tum silentio facto praeco Q. Fabium magistrum equitum citavit. qui simul ex inferiore loco ad tribunal accessit,
urn:cts:omar:stoa0179.stoa001.omar:8.32.3#tum dictator 'quaero' inquit 'de te, Q. Fabi, cum summum imperium dictatoris sit pareantque ei consules, regia potestas, praetores, iisdem auspiciis quibus consules creati, aequum censeas necne magistrum equitum dicto audientem esse?
urn:cts:omar:stoa0179.stoa001.omar:8.32.4#itemque illud interrogo, cum me incertis auspiciis profectum ab domo scirem, utrum mihi turbatis religionibus res publica in discrimen committenda fuerit, an auspicia repetenda, ne quid dubiis dis agerem?
urn:cts:omar:stoa0179.stoa001.omar:8.32.5#simul illud, quae dictatori religio inpedimento ad rem gerendam fuerit, num ea magister equitum solutus ac liber potuerit esse? sed quid ego haec interrogo, cum, si ego tacitus abissem, tamen tibi ad voluntatis interpretationem meae dirigenda tua sententia fuerit?
urn:cts:omar:stoa0179.stoa001.omar:8.32.6#quin tu respondes, vetuerimne te quicquam rei me absente agere, vetuerimne signa cum hostibus conferre?
urn:cts:omar:stoa0179.stoa001.omar:8.32.7#quo tu imperio meo spreto, incertis auspiciis, turbatis religionibus adversus morem militarem disciplinamque maiorum et numen deorum ausus es cum hoste confligere.
urn:cts:omar:stoa0179.stoa001.omar:8.32.8#ad haec, quae interrogatus es, responde; at extra ea cave vocem mittas. accede, lictor.'
urn:cts:omar:stoa0179.stoa001.omar:8.32.9#aduersus quae singula cum respondere haud facile esset et nunc quereretur eundem accusatorem capitis sui ac iudicem esse, modo vitam sibi eripi citius quam gloriam rerum gestarum posse vociferaretur purgaretque se in vicem atque ultro accusaret,
urn:cts:omar:stoa0179.stoa001.omar:8.32.10#tunc Papirius redintegrata ira spoliari magistrum equitum ac virgas et secures expediri iussit.
urn:cts:omar:stoa0179.stoa001.omar:8.32.11#Fabius fidem militum inplorans lacerantibus vestem lictoribus ad triarios tumultum ultima in contione miscentes sese recepit.
urn:cts:omar:stoa0179.stoa001.omar:8.32.12#inde clamor in totam contionem est perlatus. alibi preces, alibi minae audiebantur; qui proximi forte tribunali steterant, quia subiecti oculis imperatoris noscitari poterant, orabant, ut parceret magistro equitum neu cum eo exercitum damnaret;
urn:cts:omar:stoa0179.stoa001.omar:8.32.13#extrema contio et circa Fabium globus increpabant inclementem dictatorem nec procul seditione aberant. ne tribunal quidem satis quietum erat;
urn:cts:omar:stoa0179.stoa001.omar:8.32.14#legati circumstantes sellam orabant, ut rem in posterum diem differret et irae suae spatium et consilio tempus daret:
urn:cts:omar:stoa0179.stoa001.omar:8.32.15#satis castigatam adulescentiam Fabi esse, satis deformatam victoriam; ne ad extremum finem supplicii tenderet neu unico iuveni, neu patri eius, clarissimo viro, neu Fabiae genti eam iniungeret ignominiam.
urn:cts:omar:stoa0179.stoa001.omar:8.32.16#cum parum precibus, parum causa proficerent, intueri saevientem contionem iubebant: ita inritatis militum animis subdere ignem ac materiam seditioni non esse aetatis, non prudentiae eius;
urn:cts:omar:stoa0179.stoa001.omar:8.32.17#neminem id Q. Fabio poenam deprecanti suam vitio versurum, sed dictatori, si occaecatus ira infestam multitudinem in se pravo certamine movisset.
urn:cts:omar:stoa0179.stoa001.omar:8.32.18#postremo, ne id se gratiae dare. Q. Fabi crederet, se ius iurandum dare paratos esse non videri e re publica in Q. Fabium eo tempore animadverti.
urn:cts:omar:stoa0179.stoa001.omar:8.33.1#his uocibus cum in se magis incitarent dictatorem quam magistro equitum placarent, iussi de tribunali descendere legati;
urn:cts:omar:stoa0179.stoa001.omar:8.33.2#et silentio nequiquam per praeconem temptato, cum prae strepitu ac tumultu nec ipsius dictatoris nec apparitorum eius vox audiretur, nox velut in proelio certamini finem fecit.
urn:cts:omar:stoa0179.stoa001.omar:8.33.3#magister equitum, iussus postero die adesse, cum omnes adfirmarent infestius Papirium exarsurum, agitatum contentione ipsa exacerbatumque, clam ex castris Romam profugit;
urn:cts:omar:stoa0179.stoa001.omar:8.33.4#et patre auctore M. Fabio, qui ter iam consul dictatorque fuerat, vocato extemplo senatu cum maxime conquereretur apud patres vim atque iniuriam dictatoris, repente strepitus ante curiam lictorum summoventium auditur;
urn:cts:omar:stoa0179.stoa001.omar:8.33.5#et ipse infensus aderat, postquam conperit profectum ex castris, cum expedito equitatu secutus. iterata deinde contentio, et prendi Fabium Papirius iussit.
urn:cts:omar:stoa0179.stoa001.omar:8.33.6#ubi cum deprecantibus primoribus patrum atque universo senatu perstaret in incepto inmitis animus,
urn:cts:omar:stoa0179.stoa001.omar:8.33.7#tum pater M. Fabius quando quidem' inquit 'apud te nec auctoritas senatus nec aetas mea, cui orbitatem paras, nec virtus nobilitasque magistri equitum a te ipso nominati valet nec preces, quae saepe hostem mitigavere, quae deorum iras placant, tribunos plebis appello et provoco ad populum eumque tibi,
urn:cts:omar:stoa0179.stoa001.omar:8.33.8#fugienti exercitus tui, fugienti senatus iudicium, iudicem fero, qui certe unus plus quam tua dictatura potest polletque. videro, cessurusne provocationi sis, cui rex Romanus Tullus Hostilius cessit'. ex curia in contionem itur.
urn:cts:omar:stoa0179.stoa001.omar:8.33.9#quo cum paucis dictator, cum omni agmine principum magister equitum cum escendisset, deduci eum de rostris Papirius in partem inferiorem iussit.
urn:cts:omar:stoa0179.stoa001.omar:8.33.10#secutus pater 'bene agis' inquit, 'cum eo nos deduci iussisti, unde et private vocem mittere possemus.'
urn:cts:omar:stoa0179.stoa001.omar:8.33.11#ibi primo non tam perpetuae orationes quam altercatio exaudiebantur; vicit deinde strepitum vox et indignatio Fabi senis increpantis superbiam crudelitatemque Papiri:
urn:cts:omar:stoa0179.stoa001.omar:8.33.12#se quoque dictatorem Romae fuisse, nec a se quemquam, ne plebis quidem hominem, non centurionem, non militem violatum;
urn:cts:omar:stoa0179.stoa001.omar:8.33.13#Papirium tamquam ex hostium ducibus, sic ex Romano imperatore victoriam et triumphum petere. quantum interesse inter moderationem antiquorum et novam superbiam crudelitatemque.
urn:cts:omar:stoa0179.stoa001.omar:8.33.14#dictatorem Quinctium Cincinnatum in L. Minucium consulem ex obsidione a se ereptum non ultra saevisse, quam ut legatum eum ad exercitum pro consule relinqueret. M. Furium Camillum in L. Furio,
urn:cts:omar:stoa0179.stoa001.omar:8.33.15#qui contempta sua senectute et auctoritate foedissimo cum eventu pugnasset, non solum in praesentia moderatum irae esse, ne quid de collega secus populo aut senatui scriberet, sed,
urn:cts:omar:stoa0179.stoa001.omar:8.33.16#cum revertisset, potissimum ex tribunis consularibus habuisse, quem, ex collegis optione ab senatu data, socium sibi imperii deligeret.
urn:cts:omar:stoa0179.stoa001.omar:8.33.17#nam populi quidem, penes quem potestas omnium rerum esset, ne iram quidem umquam atrociorem fuisse in eos, qui temeritate atque inscitia exercitus amisissent, quam ut pecunia eos multaret; capite anquisitum ob rem bello male gestam de imperatore nullo ad eam diem esse. nunc ducibus populi Romani,
urn:cts:omar:stoa0179.stoa001.omar:8.33.18#quae ne victis quidem bello fas fuerit, virgas et secures victoribus et iustissimos meritis triumphos intentari.
urn:cts:omar:stoa0179.stoa001.omar:8.33.19#quid enim tandem passurum fuisse filium suum, si exercitum amisisset, si fusus, fugatus, castris exutus fuisset? quo ultra iram violentiamque eius excessuram fuisse, quam ut verberaret necaretque?
urn:cts:omar:stoa0179.stoa001.omar:8.33.20#quam conveniens esse, propter Q. Fabium civitatem in laetitia,
urn:cts:omar:stoa0179.stoa001.omar:8.33.21#victoria, supplicationibus ac gratulationibus esse, eum, propter quem deum delubra pateant, arae sacrificiis fument, honore donis cumulentur, nudatum virgis lacerari in conspectu populi Romani, intuentem Capitolium atque arcem deosque ab se duobus proeliis haud frustra aduocatos. quo id animo exercitum,
urn:cts:omar:stoa0179.stoa001.omar:8.33.22#qui eius ductu auspiciisque vicisset, laturum? quem luctum in castris Romanis, quam laetitiam inter hostes fore!
urn:cts:omar:stoa0179.stoa001.omar:8.33.23#haec simul iurgans, querens, deum hominumque fidem obtestans et complexus filium plurimis cum lacrumis agebat.
urn:cts:omar:stoa0179.stoa001.omar:8.34.1#stabat cum eo senatus maiestas, favor populi, tribunicium auxilium, memoria absentis exercitus;
urn:cts:omar:stoa0179.stoa001.omar:8.34.2#ex parte altera imperium invictum populi Romani et disciplina rei militaris et dictatoris edictum pro numine semper observatum et Manliana imperia et posthabita filii caritas publicae utilitati iactabantur. hoc etiam L. Brutum,
urn:cts:omar:stoa0179.stoa001.omar:8.34.3#conditorem Romanae libertatis, antea in duobus liberis fecisse; nunc patres comes et senes faciles de alieno imperio spreto, tamquam rei parvae, disciplinae militaris eversae iuventuti gratiam facere.
urn:cts:omar:stoa0179.stoa001.omar:8.34.4#se tamen perstaturum in incepto nec ei, qui adversus dictum suum turbatis religionibus ac dubiis auspiciis pugnasset, quicquam ex iusta poena remissurum.
urn:cts:omar:stoa0179.stoa001.omar:8.34.5#maiestas imperii perpetuane esset, non esse in sua potestate;
urn:cts:omar:stoa0179.stoa001.omar:8.34.6#L. Papirium nihil eius deminuturum; optare, ne potestas tribunicia, inviolata ipsa, violet intercessione sua Romanum imperium, neu populus in se potissimum dictatore ius dictaturae extinguat.
urn:cts:omar:stoa0179.stoa001.omar:8.34.7#quod si fecisset, non L. Papirium, sed tribunos, sed pravum populi iudicium nequiquam posteros accusaturos, cum polluta semel militari disciplina non miles centurionis, non centurio tribuni, non tribunus legati, non legatus consulis, non magister equitum dictatoris pareat imperio,
urn:cts:omar:stoa0179.stoa001.omar:8.34.8#nemo hominum, nemo deorum verecundiam habeat, non edicta imperatorum, non auspicia observentur, sine commeatu vagi milites in pacato,
urn:cts:omar:stoa0179.stoa001.omar:8.34.9#in hostico errent, inmemores sacramenti licentia sola se, ubi velint, exauctorent,
urn:cts:omar:stoa0179.stoa001.omar:8.34.10#infrequentia deserantur signa neque conveniatur ad edictum nec discernatur, interdiu nocte, aequo iniquo loco, iussu iniussu imperatoris pugnent, et non signa, non ordines servent, latrocinii modo caeca et fortuita pro sollemni et sacrata militia sit; — '
urn:cts:omar:stoa0179.stoa001.omar:8.34.11#horum criminum vos reos in omnia saecula offerte, tribuni plebi, vestra obnoxia capita pro licentia Q. Fabi obicite'.
urn:cts:omar:stoa0179.stoa001.omar:8.35.1#stupentes tribunos et suam iam vicem magis anxios quam eius, cui auxilium ab se petebatur, liberavit onere consensus populi Romani ad preces et obtestationem versus, ut sibi poenam magistri equitum dictator remitteret.
urn:cts:omar:stoa0179.stoa001.omar:8.35.2#tribuni quoque inclinatam rem in preces subsecuti orare dictatorem insistunt, ut veniam errori humano, veniam adulescentiae Q. Fabi daret;
urn:cts:omar:stoa0179.stoa001.omar:8.35.3#satis eum poenarum dedisse. iam ipse adulescens, iam pater M. Fabius contentionis obliti procumbere ad genua et iram deprecari dictatoris. tum dictator silentio facto 'bene habet' inquit,
urn:cts:omar:stoa0179.stoa001.omar:8.35.4#'Quirites. vicit disciplina militaris, vicit imperii maiestas, quae in discrimine fuerunt, an ulla post hanc diem essent.
urn:cts:omar:stoa0179.stoa001.omar:8.35.5#non noxae eximitur Q. Fabius, qui contra edictum imperatoris pugnavit, sed noxae damnatus donatur populo Romano, donatur tribuniciae potestati, precarium, non iustum auxilium ferenti.
urn:cts:omar:stoa0179.stoa001.omar:8.35.6#vive, Q. Fabi, felicior hoc consensu civitatis ad tuendum te quam qua paulo ante exsultabas victoria; vive, id facinus ausus, cuius tibi ne parens quidem, si eodem loco fuisset, quo fuit L. Papirius, veniam dedisset.
urn:cts:omar:stoa0179.stoa001.omar:8.35.7#mecum, ut voles, reverteris in gratiam; populo Romano, cui vitam debes, nihil maius praestiteris, quam si hic tibi dies satis documenti dederit, ut bello ac pace pati legitima imperia possis'.
urn:cts:omar:stoa0179.stoa001.omar:8.35.8#cum se nihil morari magistrum equitum pronuntiasset,
urn:cts:omar:stoa0179.stoa001.omar:8.35.9#degressum eum templo laetus senatus, laetior populus, circumfusi ac gratulantes hinc magistro equitum hinc dictatori, prosecuti sunt, firmatumque imperium militare haud minus periculo Q. Fabi quam supplicio miserabili adulescentis Manli videbatur. forte ita eo anno evenit,
urn:cts:omar:stoa0179.stoa001.omar:8.35.10#ut, quotiescumque dictator ab exercitu recessisset, hostes in Samnio moverentur. ceterum in oculis exemplum erat Q. Fabius M. Valerio legato, qui castris praeerat, ne quam vim hostium magis quam trucem dictatoris iram timeret.
urn:cts:omar:stoa0179.stoa001.omar:8.35.11#itaque frumentatores cum circumventi ex insidiis caesi loco iniquo essent, creditum vulgo est subveniri eis ab legato potuisse, ni tristia edicta exhorruisset.
urn:cts:omar:stoa0179.stoa001.omar:8.35.12#ea quoque ira alienavit a dictatore militum animos, iam ante infensos, quod inplacabilis Q. Fabio fuisset et, quod suis precibus negasset, eius populo Romano veniam dedisset.
urn:cts:omar:stoa0179.stoa001.omar:8.36.1#postquam dictator praeposito in urbe L. Papirio Crasso, magistro equitum Q. Fabio vetito quicquam pro magistratu agere, in castra rediit, neque civibus satis laetus adventus eius fuit nec hostibus quicquam attulit terroris.
urn:cts:omar:stoa0179.stoa001.omar:8.36.2#namque postero die, seu ignari venisse dictatorem, seu, adesset an abesset, parvi facientes, instructa acie ad castra accesserunt. ceterum tantum momenti in uno viro L. Papirio fuit,
urn:cts:omar:stoa0179.stoa001.omar:8.36.3#ut, si ducis consilia favor subsecutus militum foret, debellari eo die cum Samnitibus potuisse pro haud dubio habitum sit;
urn:cts:omar:stoa0179.stoa001.omar:8.36.4#ita instruxit aciem, ita loco ac subsidiis, ita omni arte bellica firmavit. cessatum a milite ac de industria, ut obtrectaretur laudibus ducis, inpedita victoria est. plures Samnitium cecidere, plures Romani vulnerati sunt. sensit peritus dux, quae res victoriae obstaret:
urn:cts:omar:stoa0179.stoa001.omar:8.36.5#temperandum ingenium suum esse et severitatem miscendam comitate.
urn:cts:omar:stoa0179.stoa001.omar:8.36.6#itaque adhibitis legatis ipse circumiens saucios milites, inserens in tentoria caput singulosque, ut sese haberent, rogitans curam eorum nominatim legatis tribunisque et praefectis demandabat.
urn:cts:omar:stoa0179.stoa001.omar:8.36.7#rem per se popularem ita dextere egit, ut medendis corporibus animi multo prius militum imperatori reconciliarentur nec quicquam ad salubritatem efficacius fuerit, quam quod grato animo ea cura accepta est.
urn:cts:omar:stoa0179.stoa001.omar:8.36.8#refecto exercitu cum hoste congressus haud dubia spe sua militumque ita fudit fugavitque Samnites, ut ille ultimus eis dies conferendi signa cum dictatore fuerit.
urn:cts:omar:stoa0179.stoa001.omar:8.36.9#incessit deinde, qua duxit praedae spes, victor exercitus perlustravitque hostium agros, nulla arma, nullam vim nec apertam nec ex insidiis expertus.
urn:cts:omar:stoa0179.stoa001.omar:8.36.10#addebat alacritatem, quod dictator praedam omnem edixerat militibus; nec ira magis publica quam privatum compendium in hostem acuebat.
urn:cts:omar:stoa0179.stoa001.omar:8.36.11#his cladibus subacti Samnites pacem a dictatore petiere; cum quo pacti, ut singula vestimenta militibus et annuum stipendium darent,
urn:cts:omar:stoa0179.stoa001.omar:8.36.12#cum ire ad senatum iussi essent, secuturos se dictatorem responderunt, unius eius fidei virtutique causam suam commendantes. ita deductus ex Samnitibus exercitus.
urn:cts:omar:stoa0179.stoa001.omar:8.37.1#dictator triumphans urbem est ingressus; et, cum se dictatura abdicare vellet, iussu patrum, priusquam abdicaret, consules creavit C. Sulpicium Longum iterum Q. Aemilium Cerretanum.
urn:cts:omar:stoa0179.stoa001.omar:8.37.2#Samnites infecta pace, quia de condicionibus ambigebatur, indutias annuas ab urbe rettulerunt. nec earum ipsarum sancta fides fuit; adeo, postquam Papirium abisse magistratu nuntiatum est, arrecti ad bellandum animi sunt. C. Sulpicio Q. Aemilio—
urn:cts:omar:stoa0179.stoa001.omar:8.37.3#Aulium quidam annales habent—consulibus ad defectionem Samnitium Apulum novum bellum accessit. utroque exercitus missi. Sulpicio Samnites, Apuli Aemilio sorte evenerunt. sunt,
urn:cts:omar:stoa0179.stoa001.omar:8.37.4#qui non ipsis Apulis bellum inlatum, sed socios eius gentis populos ab Samnitium vi atque iniuriis defensos scribant;
urn:cts:omar:stoa0179.stoa001.omar:8.37.5#ceterum fortuna Samnitium, vix a se ipsis eo tempore propulsantium bellum, propius ut sit vero facit, non Apulis ab Samnitibus arma inlata, sed cum utraque simul gente bellum Romanis fuisse. nec tamen res ulla memorabilis acta;
urn:cts:omar:stoa0179.stoa001.omar:8.37.6#ager Apulus Samniumque evastatum; hostes nec hic nec illic inventi. Romae nocturnus terror ita ex somno trepidam repente civitatem excivit, ut Capitolium atque arx moeniaque et portae plena armatorum fuerint;
urn:cts:omar:stoa0179.stoa001.omar:8.37.7#et, cum concursatum conclamatumque ad arma omnibus locis esset, prima luce nec auctor nec causa terroris conparuit.
urn:cts:omar:stoa0179.stoa001.omar:8.37.8#eodem anno de Tusculanis Flavia rogatione populi fuit iudicium. M. Flavius tribunus plebis tulit ad populum, ut in Tusculanos animadverteretur, quod eorum ope ac consilio Veliterni Privernatesque populo Romano bellum fecissent.
urn:cts:omar:stoa0179.stoa001.omar:8.37.9#populus Tusculanus cum coniugibus ac liberis Romam venit. ea multitudo veste mutata et specie reorum tribus circumit, genibus se omnium advolvens.
urn:cts:omar:stoa0179.stoa001.omar:8.37.10#plus itaque misericordia ad poenae veniam inpetrandam quam causa ad crimen purgandum valuit.
urn:cts:omar:stoa0179.stoa001.omar:8.37.11#tribus omnes praeter Polliam antiquarunt legem. Polliae sententia fuit, puberes verberatos necari, coniuges liberosque sub corona lege belli venire;
urn:cts:omar:stoa0179.stoa001.omar:8.37.12#memoriamque eius irae Tusculanis in poenae tam atrocis auctores mansisse ad patrum aetatem constat, nec quemquam ferme ex Pollia tribu candidatum Papiriam ferre solitum.
urn:cts:omar:stoa0179.stoa001.omar:8.38.1#insequenti anno, Q. Fabio L. Fulvio consulibus, A. Cornelius Arvina dictator et M. Fabius Ambustus magister equitum metu gravioris in Samnio belli—conducta enim pretio a finitimis iuventus dicebatur—intentiore dilectu habito egregium exercitum adversus Samnites duxerunt.
urn:cts:omar:stoa0179.stoa001.omar:8.38.2#castra in hostico incuriose ita posita, tamquam procul abesset hostis, cum subito advenere Samnitium legiones tanta ferocia, ut vallum usque ad stationem Romanam inferrent. nox iam adpetebat;
urn:cts:omar:stoa0179.stoa001.omar:8.38.3#id prohibuit munimenta adoriri; nec dissimulabant orta luce postero die facturos. dictator ubi propiorem spe dimicationem vidit,
urn:cts:omar:stoa0179.stoa001.omar:8.38.4#ne militum virtuti damno locus esset, ignibus crebris relictis, qui conspectum hostium frustrarentur, silentio legiones educit; nec tamen fallere propter propinquitatem castrorum potuit.
urn:cts:omar:stoa0179.stoa001.omar:8.38.5#eques extemplo insecutus ita institit agmini, ut, donec lucesceret, proelio abstineret;
urn:cts:omar:stoa0179.stoa001.omar:8.38.6#ne pedestres quidem copiae ante lucem castris egressae; eques luce demum ausus incursare in hostem carpendo novissimos premendoque iniquis ad transitum locis agmen detinuit. interim pedes equitem adsecutus; et totis iam copiis Samnis urgebat.
urn:cts:omar:stoa0179.stoa001.omar:8.38.7#tum dictator, postquam sine magno incommodo progredi non poterat, eum ipsum, in quo constiterat, locum castris dimetari iussit. id vero, circumfuso undique equitatu, ut vallum peteretur opusque inciperet, fieri non poterat.
urn:cts:omar:stoa0179.stoa001.omar:8.38.8#itaque ubi neque eundi neque manendi copiam esse videt, instruit aciem inpedimentis ex agmine remotis. instruunt contra et hostes, et animis et viribus pares.
urn:cts:omar:stoa0179.stoa001.omar:8.38.9#auxerat id maxime animos, quod ignari, loco iniquo non hosti cessum, velut fugientes ac territos terribiles ipsi secuti fuerant.
urn:cts:omar:stoa0179.stoa001.omar:8.38.10#id aliquamdiu aequavit pugnam iam pridem desueto Samnite clamorem Romani exercitus pati. at hercule illo die ab hora diei tertia ad octavam ita anceps dicitur certamen stetisse, ut neque clamor, ut primo semel concursu est sublatus, iteratus sit neque signa promota loco retrove recepta neque recursum ab ulla sit parte.
urn:cts:omar:stoa0179.stoa001.omar:8.38.11#in suo quisque gradu obnixi, urgentes scutis, sine respiratione ac respectu pugnabant; fremitus aequalis tenorque idem pugnae in defatigationem ultimam aut noctem spectabat.
urn:cts:omar:stoa0179.stoa001.omar:8.38.12#iam viris vires, iam ferro sua vis, iam consilia ducibus deerant, cum subito Samnitium equites, cum, turma una longius provecta, accepissent inpedimenta Romanorum procul ab armatis sine praesidio, sine munimento stare, aviditate praedae impetum faciunt. quod ubi dictatori trepidus nuntius attulit,
urn:cts:omar:stoa0179.stoa001.omar:8.38.13#sine modo' inquit, 'sese praeda praepediant'. alii deinde super alios diripi passim ferrique fortunas militum vociferabantur. tum magistro equitum accito 'vides tu' inquit,
urn:cts:omar:stoa0179.stoa001.omar:8.38.14#'M. Fabi, ab hostium equite omissam pugnam? haerent inpediti inpedimentis nostris.
urn:cts:omar:stoa0179.stoa001.omar:8.38.15#adgredere, quod inter praedandum omni multitudini evenit, dissipatos raros equis insidentes, raros quibus ferrum in manu sit invenies; se equosque dum praeda onerant, caede inermes cruentamque illis praedam redde.
urn:cts:omar:stoa0179.stoa001.omar:8.38.16#mihi legiones peditumque pugna curae erunt; penes te equestre sit decus'.
urn:cts:omar:stoa0179.stoa001.omar:8.39.1#equitum acies, qualis quae esse instructissima potest, invecta in dissipatos inpeditosque hostes caede omnia replet.
urn:cts:omar:stoa0179.stoa001.omar:8.39.2#inter sarcinas omissas repente, obiacentes pedibus fugientium consternatorumque equorum, neque pugnae neque fugae satis potentes caeduntur.
urn:cts:omar:stoa0179.stoa001.omar:8.39.3#tum deleto prope equitatu hostium M. Fabius circumductis paulum alis ab tergo pedestrem aciem adoritur.
urn:cts:omar:stoa0179.stoa001.omar:8.39.4#clamor inde novus accidens et Samnitium terruit animos, et dictator, ubi respectantes hostium antesignanos turbataque signa et fluctuantem aciem vidit, tum appellare, tum adhortari milites, tribunos principesque ordinum nominatim ad iterandam secum pugnam vocare.
urn:cts:omar:stoa0179.stoa001.omar:8.39.5#novato clamore signa inferuntur, et, quidquid progrediebantur, magis magisque turbatos hostes cernebant. eques ipse iam primis erat in conspectu,
urn:cts:omar:stoa0179.stoa001.omar:8.39.6#et Cornelius respiciens ad manipulos militum, quod manu, quod voce poterat, monstrabat vexilla se suorum parmasque cernere equitum.
urn:cts:omar:stoa0179.stoa001.omar:8.39.7#quod ubi auditum simul visumque est, adeo repente laboris per diem paene totum tolerati vulnerumque obliti sunt, ut haud secus, quam si tum integri e castris signum pugnae accepissent, concitaverint se in hostem.
urn:cts:omar:stoa0179.stoa001.omar:8.39.8#nec ultra Samnis tolerare terrorem equitum peditumque vim potuit; partim in medio caesi, partim in fugam dissipati sunt.
urn:cts:omar:stoa0179.stoa001.omar:8.39.9#pedes restantes ac circumventos cecidit; ab equite fugientium strages est facta, inter quos et ipse imperator cecidit. hoc demum proelium Samnitium res ita infregit,
urn:cts:omar:stoa0179.stoa001.omar:8.39.10#ut omnibus conciliis fremerent minime id quidem mirum esse, si inpio bello et contra foedus suscepto, infestioribus merito deis quam hominibus, nihil prospere agerent; expiandum id bellum magna mercede luendumque esse;
urn:cts:omar:stoa0179.stoa001.omar:8.39.11#id referre tantum, utrum supplicia noxio paucorum an omnium innoxio praebeant sanguine; audebantque iam quidam nominare auctores armorum.
urn:cts:omar:stoa0179.stoa001.omar:8.39.12#unum maxime nomen per consensum clamantium Brutuli Papi exaudiebatur. vir nobilis potensque erat, haud dubie proximarum indutiarum ruptor.
urn:cts:omar:stoa0179.stoa001.omar:8.39.13#de eo coacti referre praetores decretum fecerunt, ut Brutulus Papius Romanis dederetur et cum eo praeda omnis Romana captivique ut Romam mitterentur, quaeque res per fetiales ex foedere repetitae essent, secundum ius fasque restituerentur.
urn:cts:omar:stoa0179.stoa001.omar:8.39.14#fetiales Romam, ut censuerunt, missi et corpus Brutuli exanime; ipse morte voluntaria ignominiae se ac supplicio subtraxit. placuit cum corpore bona quoque eius dedi.
urn:cts:omar:stoa0179.stoa001.omar:8.39.15#nihil tamen earum rerum praeter captivos ac si qua cognita ex praeda sunt acceptum est; ceterarum rerum inrita fuit deditio. dictator ex senatus consulto triumphavit.
urn:cts:omar:stoa0179.stoa001.omar:8.39.16#hoc bellum a consulibus bellttum quidam auctores sunt eosque de Samnitibus triumphasse; Fabium etiam in Apuliam processisse atque inde magnas praedas egisse.
urn:cts:omar:stoa0179.stoa001.omar:8.40.1#nec discrepat, quin dictator eo anno A. Cornelius fuerit;
urn:cts:omar:stoa0179.stoa001.omar:8.40.2#id ambigitur, belline gerendi causa creatus sit, an ut esset, qui ludis Romanis, quia L. Plautius praetor gravi morbo forte inplicitus erat,
urn:cts:omar:stoa0179.stoa001.omar:8.40.3#signum mittendis quadrigis daret functusque eo haud sane memorandi imperii ministerio se dictatura abdicaret. nec facile est aut rem rei aut auctorem auctori praeferre.
urn:cts:omar:stoa0179.stoa001.omar:8.40.4#vitiatam memoriam funebribus laudibus reor falsisque imaginum titulis, dum familiae ad se quaeque famam rerum gestarum honorumque fallenti mendacio trahunt.
urn:cts:omar:stoa0179.stoa001.omar:8.40.5#inde certe et singulorum gesta et publica monumenta rerum confusa; nec quisquam aequalis temporibus illis scriptor extat, quo satis certo auctore stetur.
urn:cts:omar:stoa0179.stoa001.omar:9.1.1#sequitur hunc annum nobilis clade Romana Caudina pax T. Veturio Calvino Sp. Postumio consulibus.
urn:cts:omar:stoa0179.stoa001.omar:9.1.2#Samnites eo anno imperatorem C. Pontium, Herenni filium, habuerunt, patre longe prudentissimo natum, primum ipsum bellatorem ducemque.
urn:cts:omar:stoa0179.stoa001.omar:9.1.3#is, ubi legati, qui ad dedendas res missi erant, pace infecta redierunt, 'ne nihil actum' inquit 'hac legatione censeatis, expiatum est quidquid ex foedere rupto irarum in nos caelestium fuit.
urn:cts:omar:stoa0179.stoa001.omar:9.1.4#satis scio, quibuscumque dis cordi fuit subigi nos ad necessitatem dedendi res, quae ab nobis ex foedere repetitae fuerant, iis non fuisse cordi tam superbe ab Romanis foederis expiationem spretam.
urn:cts:omar:stoa0179.stoa001.omar:9.1.5#quid enim ultra fieri ad placandos deos mitigandosque homines potuit, quam quod nos fecimus? res hostium in praeda captas, quae belli iure nostrae videbantur, remisimus;
urn:cts:omar:stoa0179.stoa001.omar:9.1.6#auctores belli, quia vivos non potuimus, perfunctos iam fato dedidimus; bona eorum, ne quid ex contagione noxae remaneret penes nos, Romam portavimus.
urn:cts:omar:stoa0179.stoa001.omar:9.1.7#quid ultra tibi, Romane, quid foederi, quid dis arbitris foederis debeo? quem tibi tuarum irarum, quem meorum suppliciorum iudicem feram?
urn:cts:omar:stoa0179.stoa001.omar:9.1.8#neminem neque populum neque privatum fugio. quod si nihil cum potentiore iuris humani relinquitur inopi, at ego ad deos vindices intolerandae superbiae confugiam et precabor, ut iras suas vertant in eos,
urn:cts:omar:stoa0179.stoa001.omar:9.1.9#quibus non suae redditae res, non alienae adcumulatae satis sint; quorum saevitiam non mors noxiorum, non deditio exanimatorum corporum, non bona sequentia domini deditionem exsatient; qui placari nequeant, nisi hauriendum sanguinem laniandaque viscera nostra praebuerimus.
urn:cts:omar:stoa0179.stoa001.omar:9.1.10#iustum est bellum, Samnites, quibus necessarium, et pia arma quibus nulla nisi in armis relinquitur spes. proinde, cum rerum humanarum maximum momentum sit, quam propitiis rem, quam adversis agant dis, pro certo habete priora bella adversus deos magis quam homines gessisse, hoc, quod instat, ducibus ipsis dis gestures'.
urn:cts:omar:stoa0179.stoa001.omar:9.2.1#haec non laeta magis quam vera vaticinatus exercitu educto circa Caudium castra quam potest occultissime locat;
urn:cts:omar:stoa0179.stoa001.omar:9.2.2#inde ad Calatiam, ubi iam consules Romanos castraque esse audiebat, milites decem pastorum habitu mittit pecoraque diversos, alium alibi, haud procul Romanis pascere iubet praesidiis;
urn:cts:omar:stoa0179.stoa001.omar:9.2.3#ubi inciderint in praedatores, ut idem omnibus sermo constet: legiones Samnitium in Apulia esse, Luceriam omnibus copiis circumsedere, nec procul abesse, quin vi capiant. iam is rumor,
urn:cts:omar:stoa0179.stoa001.omar:9.2.4#et ante de industria vulgatus, venerat ad Romanos, sed fidem auxere captivi, eo maxime, quod sermo inter omnes congruebat.
urn:cts:omar:stoa0179.stoa001.omar:9.2.5#haud erat dubium, quin Lucerinis opem Romanus ferret, bonis ac fidelibus sociis, simul ne Apulia omnis ad praesentem terrorem deficeret; ea modo, qua irent, consultatio fuit.
urn:cts:omar:stoa0179.stoa001.omar:9.2.6#duae ad Luceriam ferebant viae, altera praeter oram superi maris, patens apertaque, sed quanto tutior, tanto fere longior, altera per furculas Caudinas, brevior;
urn:cts:omar:stoa0179.stoa001.omar:9.2.7#sed ita natus locus est: saltus duo alti, angusti silvosique sunt, montibus circa perpetuis inter se iuncti; iacet inter eos satis patens, clausus in medio, campus herbidus aquosusque, per quem medium iter est;
urn:cts:omar:stoa0179.stoa001.omar:9.2.8#sed antequam venias ad eum, intrandae primae angustiae sunt, et aut eadem, qua te insinuaveris, retro via repetenda aut, si ire porro pergas, per alium saltum, artiorem inpeditioremque, evadendum.
urn:cts:omar:stoa0179.stoa001.omar:9.2.9#in eum campum via alia per cavam rupem Romani demisso agmine cum ad alias angustias protinus pergerent, saeptas deiectu arborum saxorumque ingentium obiacente mole invenere. cum fraus hostilis apparuisset, praesidium etiam in summo saltu conspicitur.
urn:cts:omar:stoa0179.stoa001.omar:9.2.10#citati inde retro, qua venerant, pergunt repetere viam; eam quoque clausam sua obice armisque inveniunt. sistunt inde gradum sine ullius imperio, stuporque omnium animos ac velut torpor quidam insolitus membra tenet,
urn:cts:omar:stoa0179.stoa001.omar:9.2.11#intuentesque alii alios, cum alterum quisque conpotem magis mentis ac consilii ducerent, diu inmobiles silent;
urn:cts:omar:stoa0179.stoa001.omar:9.2.12#deinde, ubi praetoria consulum erigi videre et expedire quosdam utilia operi, quamquam ludibrio fore munientes perditis rebus ac spe omni adempta cernebant,
urn:cts:omar:stoa0179.stoa001.omar:9.2.13#tamen, ne culpam malis adderent, pro se quisque nec hortante ullo nec imperante ad muniendum versi castra propter aquam vallo circumdant, sua ipsi opera laboremque inritum,
urn:cts:omar:stoa0179.stoa001.omar:9.2.14#praeterquam quod hostes superbe increpabant, cum miserabili confessione eludentes.
urn:cts:omar:stoa0179.stoa001.omar:9.2.15#ad consules maestos, ne advocantes quidem in consilium, quando nec consilio nec auxilio locus esset, sua sponte legati ac tribuni conveniunt, militesque ad praetorium versi opem, quam vix di inmortales ferre poterant, ab ducibus exposcunt.
urn:cts:omar:stoa0179.stoa001.omar:9.3.1#querentes magis quam consultantes nox oppressit, cum pro ingenio quisque fremerent, alius: 'per obices viarum, per adversa montium, per silvas, qua ferri arma poterunt,
urn:cts:omar:stoa0179.stoa001.omar:9.3.2#eamus, modo ad hostem pervenire liceat, quem per annos iam prope triginta vincimus;
urn:cts:omar:stoa0179.stoa001.omar:9.3.3#omnia aequa et plana erunt Romano in perfidum Samnitem pugnanti'; alius: 'quo aut qua eamus? num montes moliri sede sua paramus? dum haec inminebunt iuga, qua tu ad hostem venias? armati inermes, fortes ignavi, pariter omnes capti atque victi sumus;
urn:cts:omar:stoa0179.stoa001.omar:9.3.4#ne ferrum quidem ad bene moriendum oblaturus est hostis; sedens bellum conficiet'. his in vicem sermonibus qua cibi, qua quietis inmemor nox traducta est. ne Samnitibus quidem consilium in tam laetis suppetebat rebus; itaque universi Herennium Pontium, patrem imperatoris, per litteras consulendum censent.
urn:cts:omar:stoa0179.stoa001.omar:9.3.5#iam is gravis annis non militaribus solum sed civilibus quoque abscesserat muneribus; in corpore tamen adfecto vigebat vis animi consiliique.
urn:cts:omar:stoa0179.stoa001.omar:9.3.6#is ubi accepit ad furculas Caudinas inter duos saltus clausos esse exercitus Romanos, consultus ab nuntio filii censuit omnes inde quam primum inviolatos dimittendos.
urn:cts:omar:stoa0179.stoa001.omar:9.3.7#quae ubi spreta sententia est iterumque eodem remeante nuntio consulebatur, censuit ad unum omnes interficiendos.
urn:cts:omar:stoa0179.stoa001.omar:9.3.8#quae ubi tam discordia inter se velut ex ancipiti oraculo responsa data sunt, quamquam filius ipse in primis iam animum quoque patris consenuisse in adfecto corpore rebatur, tamen consensu omnium victus est, ut ipsum in consilium acciret.
urn:cts:omar:stoa0179.stoa001.omar:9.3.9#nec gravatus senex plaustro in castra dicitur advectus vocatusque in consilium ita ferme locutus esse, ut nihil sententiae suae mutaret, causas tantum adiceret:
urn:cts:omar:stoa0179.stoa001.omar:9.3.10#priore se consilio, quod optimum duceret, cum potentissimo populo per ingens beneficium perpetuam firmare pacem amicitiamque; altero consilio in multas aetates, quibus amissis duobus exercitibus haud facile receptura vires Romana res esset, bellum differre; tertium nullum consilium esse.
urn:cts:omar:stoa0179.stoa001.omar:9.3.11#cum filius aliique principes percunctando exsequerentur, 'quid, si media via consilii caperetur, ut et dimitterentur incolumes et leges iis iure belli victis inponerentur',
urn:cts:omar:stoa0179.stoa001.omar:9.3.12#'ista quidem sententia' inquit 'ea est, quae neque amicos parat nec inimicos tollit. servate modo quos ignominia inritaveritis: ea est Romana gens, quae victa quiescere nesciat.
urn:cts:omar:stoa0179.stoa001.omar:9.3.13#vivet semper in pectoribus illorum quidquid istuc praesens necessitas inusserit, nec eos ante multiplices poenas expetitas a vobis quiescere sinet'.
urn:cts:omar:stoa0179.stoa001.omar:9.4.1#neutra sententia accepta Herennius domum e castris est avectus; et in castris Romanis cum frustra multi conatus ad erumpendum capti essent et iam omnium rerum inopia esset,
urn:cts:omar:stoa0179.stoa001.omar:9.4.2#victi necessitate legatos mittunt, qui primum pacem aequam peterent; si pacem non inpetrarent, uti provocarent ad pugnam.
urn:cts:omar:stoa0179.stoa001.omar:9.4.3#tum Pontius debellatum esse respondit et, quoniam ne victi quidem ac capti fortunam fateri scirent, inermes cum singulis vestimentis sub iugum missurum; alias condiciones pacis aequas victis ac victoribus fore:
urn:cts:omar:stoa0179.stoa001.omar:9.4.4#si agro Samnitium decederetur, coloniae abducerentur, suis inde legibus Romanum ac Samnitem aequo foedere victurum;
urn:cts:omar:stoa0179.stoa001.omar:9.4.5#his condicionibus paratum se esse foedus cum consulibus ferire; si quid eorum displiceat, legatos redire ad se vetuit. haec cum legatio renuntiaretur.
urn:cts:omar:stoa0179.stoa001.omar:9.4.6#tantus gemitus omnium subito exortus est tantaque maestitia incessit ut non gravius accepturi viderentur, si nuntiaretur omnibus eo loco mortem oppetendam esse.
urn:cts:omar:stoa0179.stoa001.omar:9.4.7#cum diu silentium fuisset nec consules aut pro foedere tam turpi aut contra foedus tam necessarium hiscere possent, tum L. Lentulus, qui princeps legatorum virtute atque honoribus erat: '
urn:cts:omar:stoa0179.stoa001.omar:9.4.8#patrem meum' inquit, 'consules, saepe audivi memorantem se in Capitolio unum non fuisse auctorem senatui redimendae auro a Gallis civitatis, quando nec fossa valloque ab ignavissimo ad opera ac muniendum hoste clausi essent et erumpere si non sine magno periculo, tamen sine certa pernicie possent.
urn:cts:omar:stoa0179.stoa001.omar:9.4.9#quod si, ut illis decurrere ex Capitolio armatis in hostem licuit, quo saepe modo obsessi in obsidentes eruperunt, ita nobis aequo aut iniquo loco dimicandi tantummodo cum hoste copia esset, non mihi paterni animi indoles in consilio dando deesset.
urn:cts:omar:stoa0179.stoa001.omar:9.4.10#equidem mortem pro patria praeclaram esse fateor et me vel devovere pro populo Romano legionibusque vel in medios me inmittere hostes paratus sum;
urn:cts:omar:stoa0179.stoa001.omar:9.4.11#sed hic patriam video, hic quidquid Romanarum legionum est, quae, nisi pro se ipsis ad mortem ruere volunt, quid habent, quod morte sua servent? '
urn:cts:omar:stoa0179.stoa001.omar:9.4.12#tecta urbis' dicat aliquis 'et moenia et eam turbam, a qua urbs incolitur'. immo her
